<h2>定公十二年</h2>
<p>一、十有二年。春，薛伯定卒。</p>
<p>二、夏，葬薛襄公。</p>
<p>三、叔孫州仇帥師墮郈。</p>
<p>四、衞公孟彄帥師伐曹。</p>
<p>五、季孫斯、仲孫何忌帥師墮費。</p>
<p>曷為帥師墮郈？帥師墮費？孔子行乎季孫，三月不違，曰：「家不藏甲，邑無百雉之城。」於是帥師墮郈，帥師墮費。雉者何？五板而堵，五堵而雉，百雉而城。</p>
<p>六、秋，大雩。</p>
<p>七、冬十月癸亥，公會齊侯盟于黃。</p>
<p>八、十有一月丙寅朔，日有食之。</p>
<p>九、公至自黃。</p>
<p>十、十有二月，公圍成。公至自圍成。</p>