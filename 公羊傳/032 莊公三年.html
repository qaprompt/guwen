<h2>莊公三年</h2>
<p>一、三年，春王正月，溺會齊師伐衞。</p>
<p>溺者何？吾大夫之未命者也。</p>
<p>二、夏四月，葬宋莊公。</p>
<p>三、五月，葬桓王。</p>
<p>此未有言崩者，何以書葬？蓋改葬也。</p>
<p>四、秋，紀季以酅入于齊。</p>
<p>紀季者何？紀侯之弟也。何以不名？賢也。何賢乎紀季？服罪也。其服罪奈何？魯子曰：「請後五廟以存姑姊妹。」</p>
<p>五、冬，公次于郎。</p>
<p>其言公次于郎何？刺欲救紀而後不能也。</p>