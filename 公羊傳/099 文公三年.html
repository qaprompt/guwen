<h2>文公三年</h2>
<p>一、三年，春王正月，叔孫得臣會晉人、宋人、陳人、衞人、鄭人伐沈，沈潰。</p>
<p>二、夏五月，王子虎卒。</p>
<p>王子虎者何？天子之大夫也。外大夫不卒，此何以卒？新使乎我也。</p>
<p>三、秦人伐晉。</p>
<p>四、秋，楚人圍江。</p>
<p>五、雨螽于宋。</p>
<p>雨螽者何？死而墜也。何以書？記異也。外異不書，此何以書？為王者之後記異也。</p>
<p>六、冬，公如晉。十有二月己巳，公及晉侯盟。</p>
<p>七、晉陽處父帥師伐楚以救江。</p>
<p>此伐楚也，其言救江何？為諼也。其為諼奈何？伐楚為救江也。</p>