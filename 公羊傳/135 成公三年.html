<h2>成公三年</h2>
<p>一、三年，春王正月，公會晉侯、宋公、衞侯、曹伯伐鄭。</p>
<p>二、辛亥，葬衞繆公。</p>
<p>三、二月，公至自伐鄭。</p>
<p>四、甲子，新宮災。三日哭。</p>
<p>新宮者何？宣公之宮也。宣宮則曷為謂之新宮？不忍言也。其言三日哭何？廟災三日哭，禮也。新宮災何以書？記災也。</p>
<p>五、乙亥，葬宋文公。</p>
<p>六、夏，公如晉。</p>
<p>七、鄭公子去疾率師伐許。</p>
<p>八、公至自晉。</p>
<p>九、秋，叔孫僑如率師圍棘。</p>
<p>棘者何？汶陽之不服邑也。其言圍之何？不聽也。</p>
<p>十、晉郤克、衞孫良夫伐將咎如。</p>
<p>十一、冬十有一月，晉侯使荀庚來聘。</p>
<p>十二、衞侯使孫良夫來聘。</p>
<p>十三、丙午，及荀庚盟。</p>
<p>十四、丁未，及孫良夫盟。</p>
<p>此聘也，其言盟何？聘而言盟者，尋舊盟也。</p>
<p>十五、鄭伐許。</p>