<h2>昭公元年</h2>
<p>一、元年。春王正月，公即位。</p>
<p>二、叔孫豹會晉趙武、楚公子圍、齊國酌、宋向戌、衞石惡、陳公子招、蔡公孫歸生、鄭軒虎、許人、曹人于漷。</p>
<p>此陳侯之弟招也，何以不稱弟？貶。曷為貶？為殺世子偃師貶，曰陳侯之弟招殺陳世子偃師。大夫相殺稱人，此其稱名氏以殺何？言將自是弒君也。今將爾，詞曷為與親弒者同？君親無將，將而必誅焉。然則曷為不於其弒焉貶？以親者弒，然後其罪惡甚，春秋不待貶絕而罪惡見者，不貶絕以見罪惡也。貶絕然後罪惡見者，貶絕以見罪惡也。今招之罪已重矣，曷為復貶乎此？著招之有罪也。何著乎招之有罪？言楚之託乎討招以滅陳也。</p>
<p>三、三月取運。</p>
<p>運者何？內之邑也。其言取之何？不聽也。</p>
<p>四、夏，秦伯之弟鍼出奔晉。</p>
<p>秦無大夫，此何以書？仕諸晉也。曷為仕諸晉？有千乘之國，而不能容其母弟，故君子謂之出奔也。</p>
<p>五、六月丁巳，邾婁子華卒。</p>
<p>六、晉荀吳帥師敗狄于大原。</p>
<p>此大鹵也，曷為謂之大原？地物從中國，邑人名從主人。原者何？上平曰原，下平曰隰。</p>
<p>七、秋，莒去疾自齊入于莒。</p>
<p>八、莒展出奔吳。</p>
<p>九、叔弓帥師疆運田。</p>
<p>疆運田者何？與莒為竟也。與莒為竟，則曷為帥師而往？畏莒也。</p>
<p>十、葬邾婁悼公。</p>
<p>十一、冬十有一月己酉，楚子卷卒。</p>
<p>十二、楚公子比出奔晉。</p>