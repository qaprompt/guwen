<h2>僖公三年</h2>
<p>一、三年，春王正月，不雨。</p>
<p>二、夏四月，不雨。</p>
<p>何以書？記異也。</p>
<p>三、徐人取舒。</p>
<p>其言取之何？易也。</p>
<p>四、六月雨。</p>
<p>其言六月雨何？上雨而不甚也。</p>
<p>五、秋，齊侯、宋公、江人、黃人會于陽穀。</p>
<p>此大會也，曷為末言爾？桓公曰：「無障谷，無貯粟，無易樹子，無以妾為妻。」</p>
<p>六、冬，公子友如齊莅盟。</p>
<p>莅盟者何？往盟乎彼也。其言來盟者何？來盟于我也。</p>
<p>七、楚人伐鄭。</p>