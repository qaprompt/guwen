<h2>文公元年</h2>
<p>一、元年，春王正月，公即位。</p>
<p>二、二月癸亥朔，日有食之。</p>
<p>三、天王使叔服來會葬。</p>
<p>其言來會葬何？會葬禮也。</p>
<p>四、夏四月丁巳，葬我君僖公。</p>
<p>五、天王使毛伯來錫公命。</p>
<p>錫者何？賜也。命者何？加我服也。</p>
<p>六、晉侯伐衞。</p>
<p>七、叔孫得臣如京師。</p>
<p>八、衞人伐晉。</p>
<p>九、秋，公孫敖會晉侯于戚。</p>
<p>十、冬十月丁未，楚世子商臣弒其君髠。</p>
<p>十一、公孫敖如齊。</p>