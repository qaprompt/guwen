<h2>成公六年</h2>
<p>一、六年，春王正月，公至自會。</p>
<p>二、二月辛巳，立武宮。</p>
<p>武宮者何？武公之宮也。立者何？立者不宜立也。立武宮，非禮也。</p>
<p>三、取鄟。</p>
<p>鄟者何？邾婁之邑也。曷為不繫于邾婁？諱亟也。</p>
<p>四、衞孫良夫率師侵宋。</p>
<p>五、夏六月，邾婁子來朝。</p>
<p>六、公孫嬰齊如晉。</p>
<p>七、壬申，鄭伯費卒。</p>
<p>八、秋，仲孫蔑、叔孫僑如率師侵宋。</p>
<p>九、楚公子嬰齊率師伐鄭。</p>
<p>十、冬，季孫行父如晉。</p>
<p>十一、晉欒書率師侵鄭。</p>