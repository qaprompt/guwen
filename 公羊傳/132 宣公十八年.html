<h2>宣公十八年</h2>
<p>一、十有八年，春，晉侯、衞世子臧伐齊。</p>
<p>二、公伐𣏌。</p>
<p>三、夏四月。</p>
<p>四、秋七月，邾婁人戕鄫子于鄫。</p>
<p>戕鄫子于鄫者何？殘賊而殺之也。</p>
<p>五、甲戌，楚子旅卒。</p>
<p>何以不書葬？吳、楚之君不書葬，辟其號也。</p>
<p>六、公孫歸父如晉。</p>
<p>七、冬十月壬戌，公薨于路寢。</p>
<p>八、歸父還自晉，至檉，遂奔齊。</p>
<p>還者何？善辭也。何善爾？歸父使於晉，還自晉，至檉，聞君薨家遣，墠帷哭君成踊，反命乎介，自是走之齊。</p>