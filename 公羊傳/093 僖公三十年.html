<h2>僖公三十年</h2>
<p>一、三十年，春王正月。</p>
<p>二、夏，狄侵齊。</p>
<p>三、秋，衞殺其大夫元咺及公子瑕。</p>
<p>衞侯未至，其稱國以殺何？道殺也。</p>
<p>四、衞侯鄭歸于衞。</p>
<p>此殺其大夫，其言歸何？歸惡乎元咺也。曷為歸惡乎元咺？元咺之事君也，君出則己入，君入則己出，以為不臣也。</p>
<p>五、晉人、秦人圍鄭。</p>
<p>六、介人侵蕭。</p>
<p>七、冬，天王使宰周公來聘。</p>
<p>八、公子遂如京師，遂如晉。</p>
<p>大夫無遂事，此其言遂何？公不得為政爾。</p>