<h2>桓公十五年</h2>
<p>一、十有五年，春二月，天王使家父來求車。</p>
<p>何以書？譏。何譏爾？王者無求；求車，非禮也。</p>
<p>二、三月乙未，天王崩。</p>
<p>三、夏四月己巳，葬齊僖公</p>
<p>四、五月，鄭伯突出奔蔡。</p>
<p>突何以名？奪正也。</p>
<p>五、鄭世子忽復歸于鄭。</p>
<p>其稱世子何？復正也。曷為或言歸？或言復歸？復歸者，出惡，歸無惡；復入者，出無惡，入有惡。入者，出入惡。歸者，出入無惡。</p>
<p>六、許叔入于許。</p>
<p>七、公會齊侯于鄗。</p>
<p>八、邾婁人、牟人、葛人來朝。</p>
<p>皆何以稱人？夷狄之也。</p>
<p>九、秋九月，鄭伯突入于櫟。</p>
<p>櫟者何？鄭之邑。曷為不言入于鄭？末言爾。曷為末言爾？祭仲亡矣。然則曷為不言忽之出奔？言忽為君之微也。祭仲存則存矣，祭仲亡則亡矣！</p>
<p>十、冬十有一月，公會齊侯、宋公、衞侯、陳侯于侈，伐鄭。</p>