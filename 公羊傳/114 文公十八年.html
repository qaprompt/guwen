<h2>文公十八年</h2>
<p>一、十有八年，春王二月丁丑，公薨于臺下。</p>
<p>二、秦伯罃卒。</p>
<p>三、夏五月戊戌，齊人弒其君商人。</p>
<p>四、六月癸酉，葬我君文公。</p>
<p>五、秋，公子遂、叔孫得臣如齊。</p>
<p>六、冬十月，子卒。</p>
<p>子卒者孰謂？謂子赤也。何以不日？隱之也。何隱爾？弒也。弒則何以不日？不忍言也。</p>
<p>七、夫人姜氏歸于齊。</p>
<p>八、季孫行父如齊。</p>
<p>九、莒弒其君庶其。</p>
<p>稱國以弒何？稱國以弒者，眾弒君之辭。</p>