<h2>定公十五年</h2>
<p>一、十有五年。春王正月，邾婁子來朝。</p>
<p>二、鼷鼠食郊牛，牛死，改卜牛。</p>
<p>曷為不言其所食？漫也。</p>
<p>三、二月辛丑，楚子滅胡，以胡子豹歸。</p>
<p>四、夏五月辛亥，郊。</p>
<p>曷為以夏五月郊？三卜之運也。</p>
<p>五、壬申，公薨于高寢。</p>
<p>六、鄭軒達帥師伐宋。</p>
<p>七、齊侯、衞侯次于籧篨。</p>
<p>八、邾婁子來奔喪。</p>
<p>其言來奔喪何？奔喪，非禮也。</p>
<p>九、秋七月壬申，姒氏卒。</p>
<p>姒氏者何？哀公之母也。何以不稱夫人？哀未君也。</p>
<p>十、八月庚辰朔，日有食之。</p>
<p>十一、九月，滕子來會葬。</p>
<p>十二、丁巳，葬我君定公。雨不克葬，戊午日下昃，乃克葬。</p>
<p>十三、辛巳，葬定姒。</p>
<p>定姒何以書葬？未踰年之君也，有子則廟，廟則書葬。</p>
<p>十四、冬，城漆。</p>