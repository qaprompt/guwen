<h2>昭公十七年</h2>
<p>一、十有七年。春，小邾婁子來朝。</p>
<p>二、夏六月甲戌朔，日有食之。</p>
<p>三、秋，郯子來朝。</p>
<p>四、八月，晉荀吳帥師滅賁渾戎。</p>
<p>五、冬，有星孛于大辰。</p>
<p>孛者何？彗星也。其言于大辰何？在大辰也。大辰者何？大火也。大火為大辰，伐為大辰，北辰亦為大辰。何以書？記異也。</p>
<p>六、楚人及吳戰于長岸。</p>
<p>詐戰不言戰，此其言戰何？敵也。</p>