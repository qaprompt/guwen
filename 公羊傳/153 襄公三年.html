<h2>襄公三年</h2>
<p>一、三年。春，楚公子嬰齊帥師伐吳。</p>
<p>二、公如晉。</p>
<p>三、夏四月壬戌，公及晉侯盟于長樗。公至自晉。</p>
<p>四、六月，公會單子、晉侯、宋公、衞侯、鄭伯、莒子、邾婁子、齊世子光；己未，同盟于雞澤。陳侯使袁僑如會。戊寅，叔孫豹及諸侯之大夫及陳袁僑盟。</p>
<p>其言如會何？後會也。曷為殊及陳袁僑？為其與袁僑盟也。</p>
<p>五、秋，公至自會。</p>
<p>六、冬，晉荀罃帥師伐許。</p>