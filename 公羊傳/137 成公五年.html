<h2>成公五年</h2>
<p>一、五年，春王正月，𣏌叔姬來歸。</p>
<p>二、仲孫蔑如宋。</p>
<p>三、夏，叔孫僑如會晉荀秀于穀。</p>
<p>四、梁山崩。</p>
<p>梁山者何？河上之山也。梁山崩，何以書？記異也。何異爾？大也。何大爾？梁山崩，壅河三日不㳅。外異不書，此何以書？為天下記異也。</p>
<p>五、秋大水。</p>
<p>六、冬十有一月己酉，天王崩。</p>
<p>七、十有二月己丑，公會晉侯、齊侯、宋公、衞侯、鄭伯、曹伯、邾婁子、𣏌伯同盟于蟲牢。</p>