<h2>宣公八年</h2>
<p>一、八年，春，公至自會。</p>
<p>二、夏六月，公子遂如齊，至黃乃復。</p>
<p>其言至黃乃復何？有疾也。何言乎有疾乃復？譏。何譏爾？大夫以君命出，聞喪徐行而不反。</p>
<p>三、辛巳，有事于太廟。</p>
<p>四、仲遂卒于垂。</p>
<p>仲遂者何？公子遂也。何以不稱公子？貶。曷為貶？為弒子赤貶。然則曷為不於其弒焉貶？於文則無罪，於子則無年。</p>
<p>五、壬午猶繹。萬入去籥。</p>
<p>繹者何？祭之明日也。萬者何？干舞也。籥者何？籥舞也。其言萬入去籥何？去其有聲者，廢其無聲者，存其心焉爾。存其心焉爾者何？知其不可而為之也。猶者何？通可以已也。</p>
<p>六、戊子，夫人熊氏薨。</p>
<p>七、晉師、白狄伐秦。</p>
<p>八、楚人滅舒蓼。</p>
<p>九、秋七月甲子，日有食之，既。</p>
<p>十、冬十月己丑，葬我小君頃熊。雨不克葬。庚寅，日中而克葬。</p>
<p>頃熊者何？宣公之母也。而者何？難也。乃者何？難也。曷為或言而？或言乃？乃難乎而也。</p>
<p>十一、城平陽。</p>
<p>十二、楚師伐陳。</p>