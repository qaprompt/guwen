<h2>昭公二十三年</h2>
<p>一、二十三年。春王正月，叔孫舍如晉。</p>
<p>二、癸丑，叔鞅卒。</p>
<p>三、晉人執我行人叔孫舍。</p>
<p>四、晉人圍郊。</p>
<p>郊者何？天子之邑也。曷為不繫于周？不與伐天子也。</p>
<p>五、夏六月，蔡侯東國卒于楚。</p>
<p>六、秋七月，莒子庚輿來奔。</p>
<p>七、戊辰，吳敗頓、胡、沈、蔡、陳、許之師于雞父。胡子髠、沈子楹滅，獲陳夏齧。</p>
<p>此偏戰也，曷為以詐戰之辭言之？不與夷狄之主中國也。然則曷為不使中國主之？中國亦新夷狄也。其言滅獲何？別君臣也，君死于位曰滅，生得曰獲，大夫生死皆曰獲。不與夷狄之主中國，則其言獲陳夏齧何？吳少進也。</p>
<p>八、天王居于狄泉。尹氏立王子朝。</p>
<p>此未三年，其稱天王何？著有天子也。</p>
<p>九、八月乙未，地震。</p>
<p>十、冬，公如晉，至河，公有疾乃復。</p>
<p>何言乎公有疾乃復？殺恥也。</p>