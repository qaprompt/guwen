<h2>隱公七年</h2>
<p>一、七年，春王三月，叔姬歸于紀。滕侯卒。</p>
<p>何以不名？微國也。微國則其稱侯何？不嫌也。春秋貴賤不嫌同號，美惡不嫌同辭。</p>
<p>二、夏，城中丘。</p>
<p>中丘者何？內之邑也。城中丘，何以書？以重書也。</p>
<p>三、齊侯使其弟年來聘。</p>
<p>其稱弟何？母弟稱弟，母兄稱兄。</p>
<p>四、秋，公伐邾婁。</p>
<p>五、冬，天王使凡伯來聘，戎伐凡伯于楚丘以歸。</p>
<p>凡伯者何？天子之大夫也。此聘也，其言伐之何？執之也。執之則其言伐之何？大之也。曷為大之？不與夷狄之執中國也。其地何？大之也。</p>