<h2>襄公十九年</h2>
<p>一、十有九年。春王正月，諸侯盟于祝阿。晉人執邾婁子。公至自伐齊。取邾婁田自漷水。</p>
<p>此同圍齊也，何以致伐？未圍齊也。未圍齊則其言圍齊何？抑齊也。曷為抑齊？為其亟伐也。或曰為其驕蹇，使其世子處乎諸侯之上也。取邾婁田自漷水。其言自漷水何？以漷為竟也。何言乎以漷為竟？漷移也。</p>
<p>二、季孫宿如晉。</p>
<p>三、葬曹成公。</p>
<p>四、夏，衞孫林父帥師伐齊。</p>
<p>五、秋七月辛卯，齊侯瑗卒。</p>
<p>六、晉士匄帥師侵齊，至穀，聞齊侯卒，乃還。</p>
<p>還者何？善辭也。何善爾？大其不伐喪也。此受命乎君而伐齊，則何大乎其不伐喪？大夫以君命出，進退在大夫也。</p>
<p>七、八月丙辰，仲孫蔑卒。</p>
<p>八、齊殺其大夫高厚。</p>
<p>九、鄭殺其大夫公子喜。</p>
<p>十、冬，葬齊靈公。</p>
<p>十一、城西郛。</p>
<p>十二、叔孫豹會晉士匄于柯。</p>
<p>十三、城武城。</p>