<h2>襄公五年</h2>
<p>一、五年。春，公至自晉。</p>
<p>二、夏，鄭伯使公子發來聘。</p>
<p>三、叔孫豹、鄫世子巫如晉。</p>
<p>外相如不書，此何以書？為叔孫豹率而與之俱也。叔孫豹則曷為率而與之俱？蓋舅出也。莒將滅之，故相與往殆乎晉也。莒將滅之，則曷為相與往殆乎晉？取後乎莒也。其取後乎莒奈何？莒女有為鄫夫人者，蓋欲立其出也。</p>
<p>四、仲孫蔑、衞孫林父會吳于善稻。</p>
<p>五、秋，大雩。</p>
<p>六、楚殺其大夫公子壬夫。</p>
<p>七、公會晉侯、宋公、陳侯、衞侯、鄭伯、曹伯、莒子、邾婁子、滕子、薛伯、齊世子光、吳人、鄫人于戚。公至自會。</p>
<p>吳何以稱人？吳、鄫人云則不辭。</p>
<p>八、冬，戍陳。</p>
<p>孰戍之？諸侯戍之。曷為不言諸侯戍之？離至不可得而序，故言我也。</p>
<p>九、楚公子貞帥師伐陳。</p>
<p>十、公會晉侯、宋公、衞侯、鄭伯、曹伯、莒子、邾婁子、滕子、薛伯、齊世子光救陳。十有二月，公至自救陳。</p>
<p>十一、辛未，季孫行父卒。</p>