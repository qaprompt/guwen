<h2>宣公十年</h2>
<p>一、十年，春，公如齊。公至自齊。齊人歸我濟西田。</p>
<p>齊已取之矣，其言我何？言我者未絕於我也。曷為未絕于我？齊已言取之矣，其實未之齊也。</p>
<p>二、夏四月丙辰，日有食之。</p>
<p>三、己巳，齊侯元卒。</p>
<p>四、齊崔氏出奔衞。</p>
<p>崔氏者何？齊大夫也。其稱崔氏何？貶。曷為貶？譏世卿，世卿非禮也。</p>
<p>五、公如齊。五月，公至自齊。</p>
<p>六、癸巳，陳夏徵舒弒其君平國。</p>
<p>七、六月，宋師伐滕。</p>
<p>八、公孫歸父如齊，葬齊惠公。</p>
<p>九、晉人、宋人、衞人、曹人伐鄭。</p>
<p>十、秋，天王使王季子來聘。</p>
<p>王季子者何？天子之大夫也。其稱王季子何？貴也。其貴奈何？母弟也。</p>
<p>十一、公孫歸父帥師伐邾婁，取蘱。</p>
<p>十二、大水。</p>
<p>十三、季孫行父如齊。</p>
<p>十四、冬，公孫歸父如齊。</p>
<p>十五、齊侯使國佐來聘。</p>
<p>十六、饑。</p>
<p>何以書？以重書也。</p>
<p>十七、楚子伐鄭。</p>