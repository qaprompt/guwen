<h2>成公八年</h2>
<p>一、八年，春，晉侯使韓穿來言汶陽之田歸之于齊。</p>
<p>來言者何？內辭也，脅我使我歸之也。曷為使我歸之？鞌之戰，齊師大敗，齊侯歸，弔死視疾，七年不飲酒不食肉。晉侯聞之曰：「嘻！奈何使人之君七年不飲酒不食肉，請皆反其所取侵地。」</p>
<p>二、晉欒書帥師侵蔡。</p>
<p>三、公孫嬰齊如莒。</p>
<p>四、宋公使華元來聘。</p>
<p>五、夏，宋公使公孫壽來納幣。</p>
<p>納幣不書，此何以書？錄伯姬也。</p>
<p>六、晉殺其大夫趙同、趙括。</p>
<p>七、秋七月，天子使召伯來錫公命。</p>
<p>其稱天子何？元年春王正月，正也，其餘皆通矣。</p>
<p>八、冬十月癸卯，𣏌叔姬卒。</p>
<p>九、晉侯使士爕來聘。</p>
<p>十、叔孫僑如會晉士爕、齊人、邾婁人伐郯。</p>
<p>十一、衞人來媵。</p>
<p>媵不書，此何以書？錄伯姬也。</p>