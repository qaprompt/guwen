<h2>僖公十九年</h2>
<p>一、十有九年，春王三月，宋人執滕子嬰齊。</p>
<p>二、夏六月，宋人、曹人、邾婁人盟于曹南。鄫子會盟于邾婁。己酉，邾婁人執鄫子用之。</p>
<p>其言會盟何？後會也。己酉，邾婁人執鄫子用之。惡乎用之？用之社也。其用之社奈何？蓋叩其鼻以血社也。</p>
<p>三、秋，宋人圍曹。</p>
<p>四、衞人伐邢。</p>
<p>五、冬，公會陳人、蔡人、楚人、鄭人盟于齊。</p>
<p>六、梁亡。</p>
<p>此未有伐者，其言梁亡何？自亡也。其自亡奈何？魚爛而亡也。</p>