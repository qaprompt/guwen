<h2>桓公三年</h2>
<p>一、三年，春正月，公會齊侯于嬴。</p>
<p>二、夏，齊侯、衞侯胥命于蒲。</p>
<p>胥命者何？相命也。何言乎相命？近正也。此其為近正奈何？古者不盟，結言而退。</p>
<p>三、六月，公會紀侯于盛。</p>
<p>四、秋，七月壬辰朔，日有食之，既。</p>
<p>既者何？盡也。</p>
<p>五、公子翬如齊逆女。</p>
<p>六、九月，齊侯送姜氏于讙。</p>
<p>何以書？譏。何譏爾？諸侯越竟送女，非禮也。此入國矣，何以不稱夫人？自我言齊，父母之於子，雖為鄰國夫人，猶曰吾姜氏。</p>
<p>七、公會齊侯于讙，夫人姜氏至自齊。</p>
<p>翬何以不致？得見乎公矣</p>
<p>八、冬，齊侯使其弟年來聘。</p>
<p>九、有年。</p>
<p>有年，何以書？以喜書也。大有年，何以書？亦以喜書也。此其曰有年何？僅有年也。彼其曰大有年何？大豐年也。僅有年亦足以當喜乎？恃有年也。</p>