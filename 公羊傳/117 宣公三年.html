<h2>宣公三年</h2>
<p>一、三年，春王正月，郊牛之口傷，改卜牛。牛死，乃不郊，猶三望。</p>
<p>其言之何？緩也。曷為不復卜？養牲養二卜。帝牲不吉，則扳稷牲而卜之。帝牲在于滌三月，於稷者唯具是視。郊曷為必祭稷？王者必以其祖配。王者則曷為必以其祖配？自內出者無匹不行，自外至者無主不止。</p>
<p>二、葬匡王。</p>
<p>三、楚子伐賁渾戎。</p>
<p>四、夏，楚人侵鄭。</p>
<p>五、秋，赤狄侵齊。</p>
<p>六、宋師圍曹。</p>
<p>七、冬十月丙戌，鄭伯蘭卒。</p>
<p>八、葬鄭繆公。</p>