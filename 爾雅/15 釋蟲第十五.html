<h2>釋蟲第十五</h2>
<p>螜，天螻。</p>
<p>蜚，蠦蜰。</p>
<p>螾衍，入耳。</p>
<p>蜩，蜋蜩，螗蜩。蚻，蜻蜻。蠽，茅蜩。蝒，馬蜩。蜺，寒蜩。蜓蚞，螇螰。</p>
<p>蛣蜣，蜣蜋。</p>
<p>蠍，蛣𧌑。</p>
<p>蠰，齧桑。</p>
<p>諸慮，奚相。蜉蝣，渠略。</p>
<p>蛂，蟥蛢。</p>
<p>蠸，輿父，守瓜。</p>
<p>蝚，蛖螻。</p>
<p>不蜩，王蚥。蛄䗐，強䖹。</p>
<p>不過，蟷蠰，其子蜱蛸。</p>
<p>蒺藜，蝍蛆。</p>
<p>蝝，蝮蜪。</p>
<p>蟋蟀，蛬。</p>
<p>蟼，蟆。</p>
<p>螁，馬䗃。</p>
<p>蛗螽，蠜。草螽，負蠜。蜤螽，蜙蝑。蟿螽，螇蚸。土螽，蠰谿。</p>
<p>螼蚓，蜸蚕。</p>
<p>莫貈，蟷蜋，蛑。</p>
<p>虰蛵，負勞。</p>
<p>蜭，毛蠹。</p>
<p>蟔，蛅蟴。</p>
<p>蟠，鼠負。</p>
<p>蟫，白魚。</p>
<p>䖸，羅。</p>
<p>螒，天雞。</p>
<p>傅，負版。強，蚚。</p>
<p>蛶，螪何。螝，蛹。</p>
<p>蜆，縊女。</p>
<p>蚍蜉，大螘，小者螘。蠪，朾螘。螱，飛螘，其子蚳。</p>
<p>次蟗，䵹鼄。䵹鼄，鼄蝥。土䵹鼄。草䵹鼄。</p>
<p>土蠭。木蠭。</p>
<p>蟦，蠐螬。蝤蠐，蝎。</p>
<p>蛜威，委黍。蟰蛸，長踦。</p>
<p>蛭蝚，至掌。國貉，蟲蠁。</p>
<p>蠖，蚇蠖。</p>
<p>果臝，蒲盧。螟蛉，桑蟲。</p>
<p>蝎，桑蠹。熒火，即炤。</p>
<p>密肌，繼英。蚅，烏蠋。</p>
<p>蠓，蠛蠓。</p>
<p>王，蛈蝪。</p>
<p>蟓，桑繭。雔由，樗繭、棘繭、欒繭。蚢，蕭繭。</p>
<p>翥醜罅，螽醜奮，強醜捋，蠭醜螸，蠅醜扇。</p>
<p>食苗心，螟。食葉，蟘。食節，賊。食根，蟊。</p>
<p>有足謂之蟲，無足謂之豸。</p>