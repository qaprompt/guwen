
<h5>爾雅</h5>　　　<span class="style11">釋木第十四</span>
    <hr>
  <p>槄，山榎。<br>
    栲，山樗。<br>
    柏，椈。<br>
    髡，梱。椵，柂。<br>
    梅，柟。<br>
    柀，煔。<br>
    櫠，椵。<br>
    杻，檍。<br>
    楙，木瓜。<br>
    椋，即來。<br>
    栵，栭。<br>
    檴，落。<br>
    柚，條。<br>
    時，英梅。<br>
    楥，柜枊。<br>
    栩，杼。<br>
    味，荎著。<br>
    藲，荎。<br>
    杜，甘棠。<br>
    狄臧，槹。貢，綦。朹，檕梅。<br>
    朻者聊。魄，榽橀。<br>
    梫，木桂。<br>
    棆，無疵。<br>
    椐，樻。<br>
    檉，河柳。<br>
    旄，澤柳。<br>
    楊，蒲柳。<br>
    權，黃英。輔，小木。杜，赤棠；白者棠。<br>
    諸慮，山櫐。<br>
    欇，虎櫐。<br>
    𣏌，枸檵。<br>
    杬，魚毒。<br>
    檓，大椒。<br>
    楰，鼠梓。<br>
    楓，欇欇。<br>
    寓木，宛童。<br>
    無姑，其實夷。<br>
    櫟，其實梂。<br>
    檖，蘿。<br>
    楔，荊桃。旄，冬桃。榹桃，山桃。<br>
    休，無實李。痤，椄慮李。駁，赤李。
  </p><p>棗，壺棗；邊，要棗。櫅，白棗。樲，酸棗。楊徹，齊棗。遵，羊棗。洗，大棗。煮，填棗。蹶洩，苦棗。晳，無實棗。還味，棯棗。</p>
  <p>櫬，梧。<br>
    樸，枹者。<br>
    謂櫬，采薪。采薪，即薪。<br>
    棪，㯈其。<br>
    劉，劉杙。<br>
    櫰，槐大葉而黑。<br>
    守宮槐，葉晝聶宵炕。<br>
    槐，小葉曰榎。大而皵，楸；小而皵，榎。<br>
    椅，梓。<br>
    桋，赤栜，白者栜。<br>
    終，牛棘。<br>
    灌木，叢木。<br>
    瘣木，苻婁。<br>
    蕡，藹。<br>
    枹，遒木，魁瘣。<br>
    棫，白桵。<br>
    梨，山樆。<br>
    桑辨有葚、梔。<br>
    女桑，桋桑。<br>
    榆，白枌。<br>
    唐棣，栘。<br>
    常棣，棣。<br>
    檟，苦荼。<br>
    樕樸，心。<br>
    榮，桐木。<br>
    棧木，干木。<br>
    檿桑，山桑。</p>
  <p>木自𡚁，柛。立死，椔。𡚁者，翳。木相磨，槸。棤，皵。梢，梢擢。</p>
  <p>樅，松葉柏身。檜，柏葉松身。</p>
  <p>句如羽，喬。下句曰朻，上句曰喬。如木楸曰喬，如竹箭曰苞，如松柏曰茂，如槐曰茂。</p>
  <p>祝，州木。髦，柔英。槐棘醜喬，桑柳醜條，椒榝醜莍，桃李醜核。</p>
  <p>瓜曰華之，桃曰膽之，棗李曰疐之，樝棃曰鑽之。</p>
  <p>小枝上繚爲喬。<br>
    無枝爲檄。<br>
    木族生爲灌。</p>
  <hr>
  