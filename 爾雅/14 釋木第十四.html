<h2>釋木第十四</h2>
<p>槄，山榎。</p>
<p>栲，山樗。</p>
<p>柏，椈。</p>
<p>髡，梱。椵，柂。</p>
<p>梅，柟。</p>
<p>柀，煔。</p>
<p>櫠，椵。</p>
<p>杻，檍。</p>
<p>楙，木瓜。</p>
<p>椋，即來。</p>
<p>栵，栭。</p>
<p>檴，落。</p>
<p>柚，條。</p>
<p>時，英梅。</p>
<p>楥，柜枊。</p>
<p>栩，杼。</p>
<p>味，荎著。</p>
<p>藲，荎。</p>
<p>杜，甘棠。</p>
<p>狄臧，槹。貢，綦。朹，檕梅。</p>
<p>朻者聊。魄，榽橀。</p>
<p>梫，木桂。</p>
<p>棆，無疵。</p>
<p>椐，樻。</p>
<p>檉，河柳。</p>
<p>旄，澤柳。</p>
<p>楊，蒲柳。</p>
<p>權，黃英。輔，小木。杜，赤棠；白者棠。</p>
<p>諸慮，山櫐。</p>
<p>欇，虎櫐。</p>
<p>𣏌，枸檵。</p>
<p>杬，魚毒。</p>
<p>檓，大椒。</p>
<p>楰，鼠梓。</p>
<p>楓，欇欇。</p>
<p>寓木，宛童。</p>
<p>無姑，其實夷。</p>
<p>櫟，其實梂。</p>
<p>檖，蘿。</p>
<p>楔，荊桃。旄，冬桃。榹桃，山桃。</p>
<p>休，無實李。痤，椄慮李。駁，赤李。</p>
<p>棗，壺棗；邊，要棗。櫅，白棗。樲，酸棗。楊徹，齊棗。遵，羊棗。洗，大棗。煮，填棗。蹶洩，苦棗。晳，無實棗。還味，棯棗。</p>
<p>櫬，梧。</p>
<p>樸，枹者。</p>
<p>謂櫬，采薪。采薪，即薪。</p>
<p>棪，㯈其。</p>
<p>劉，劉杙。</p>
<p>櫰，槐大葉而黑。</p>
<p>守宮槐，葉晝聶宵炕。</p>
<p>槐，小葉曰榎。大而皵，楸；小而皵，榎。</p>
<p>椅，梓。</p>
<p>桋，赤栜，白者栜。</p>
<p>終，牛棘。</p>
<p>灌木，叢木。</p>
<p>瘣木，苻婁。</p>
<p>蕡，藹。</p>
<p>枹，遒木，魁瘣。</p>
<p>棫，白桵。</p>
<p>梨，山樆。</p>
<p>桑辨有葚、梔。</p>
<p>女桑，桋桑。</p>
<p>榆，白枌。</p>
<p>唐棣，栘。</p>
<p>常棣，棣。</p>
<p>檟，苦荼。</p>
<p>樕樸，心。</p>
<p>榮，桐木。</p>
<p>棧木，干木。</p>
<p>檿桑，山桑。</p>
<p>木自𡚁，柛。立死，椔。𡚁者，翳。木相磨，槸。棤，皵。梢，梢擢。</p>
<p>樅，松葉柏身。檜，柏葉松身。</p>
<p>句如羽，喬。下句曰朻，上句曰喬。如木楸曰喬，如竹箭曰苞，如松柏曰茂，如槐曰茂。</p>
<p>祝，州木。髦，柔英。槐棘醜喬，桑柳醜條，椒榝醜莍，桃李醜核。</p>
<p>瓜曰華之，桃曰膽之，棗李曰疐之，樝棃曰鑽之。</p>
<p>小枝上繚爲喬。</p>
<p>無枝爲檄。</p>
<p>木族生爲灌。</p>