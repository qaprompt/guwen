
<h5>爾雅</h5>　　　<span class="style11">釋山第十一</span>
    <hr>
  <p>河南華，河西嶽，河東岱，河北恒，江南衡。<br>
    山三襲，陟。<br>
    再成，英。<br>
    一成，坯。<br>
    山大而高，崧。<br>
    山小而高，岑。<br>
    銳而高，嶠。<br>
    卑而大，扈。<br>
    小而衆，巋。<br>
    小山岌大山，峘。<br>
    屬者，嶧。<br>
    獨者，蜀。<br>
    上正，章。<br>
    宛中，隆。<br>
    山脊，岡。<br>
    未及上，翠微。<br>
    山頂，冢。<br>
    崒者厜㕒。<br>
    山如堂者，密。<br>
    如防者，盛。<br>
    巒，山墮。<br>
    重甗，隒。<br>
    左右有岸，厒。<br>
    大山宮小山，霍。<br>
    小山別大山，鮮。<br>
    山絕，陘。<br>
    多小石，磝。<br>
    多大石，礐。<br>
    多草木，岵。無草木，峐。<br>
    山上有水，埒。<br>
    夏有水，冬無水，澩。<br>
    山豄無所通，谿。<br>
    石戴土謂之崔嵬，土戴石爲砠。<br>
    山夾水，澗。陵夾水，澞。<br>
    山有穴爲岫。<br>
    山西曰夕陽。<br>
    山東曰朝陽。<br>
    泰山爲東嶽，華山爲西嶽，霍山爲南嶽，恒山爲北嶽，嵩高爲中嶽。<br>
    梁山，晉望也。
  </p><hr>
  