<h2>釋鳥第十七</h2>
<p>隹其，鳺鴀。</p>
<p>鶌鳩，鶻鵃。</p>
<p>鳲鳩，鴶鵴。</p>
<p>鷑鳩，鵧鷑。</p>
<p>鴡鳩，王鴡。</p>
<p>鵅，鵋䳢。</p>
<p>鶅，鵵軌。鴗，天狗。</p>
<p>鷚，天鸙。</p>
<p>鵱鷜，鵝。</p>
<p>鶬，麋鴰。</p>
<p>鵅，烏𪈚。</p>
<p>舒鴈，鵝。</p>
<p>舒鳧，鶩。</p>
<p>鳽，鵁鶄。</p>
<p>輿，鵛鷋。鵜，鴮鸅。</p>
<p>鶾，天鷄。</p>
<p>鷽，山鵲。</p>
<p>鷣，負雀。</p>
<p>齧齒，艾。鶨，䳢老。</p>
<p>鳸，鴳。</p>
<p>桑鳸，竊脂。</p>
<p>鳭鷯，剖葦。</p>
<p>桃蟲，鷦，其雌鴱。</p>
<p>鶠，鳳，其雌皇。</p>
<p>䳭鴒，雝渠。</p>
<p>鸒斯，鵯鶋。</p>
<p>燕，白脰烏。</p>
<p>鴽，鴾母。</p>
<p>密肌，繫英。巂周。</p>
<p>燕燕，鳦。</p>
<p>鴟鴞，鸋鴂。</p>
<p>狂，茅鴟，怪鴟。梟，鴟。</p>
<p>鶛，劉疾。生哺，鷇。生噣，雛。</p>
<p>爰居，雜縣。</p>
<p>春鳸，鳻鶞。夏鳸，竊玄。秋鳸，竊藍。冬鳸，竊黃。桑鳸，竊脂。棘鳸，竊丹。行鳸，唶唶。宵鳸，嘖嘖。</p>
<p>鵖鴔，戴鵀。</p>
<p>鶭，澤虞。</p>
<p>鶿，鷧。</p>
<p>鷯，鶉，其雄鶛，牝痺。</p>
<p>鸍，沈鳧。</p>
<p>鴢，頭鵁。</p>
<p>鵽鳩，寇雉。</p>
<p>萑，老鵵。</p>
<p>鶟，鶦鳥。</p>
<p>狂，㝱鳥。</p>
<p>皇，黃鳥。</p>
<p>翠，鷸。</p>
<p>鸀，山烏。</p>
<p>蝙蝠，服翼。</p>
<p>晨風，鸇。</p>
<p>鸉，白鷢。</p>
<p>寇雉，泆泆。鷏，蟁母。</p>
<p>鷉，須鸁。</p>
<p>鼯鼠，夷由。</p>
<p>倉庚，商庚。鴩，餔敊。</p>
<p>鷹，鶆鳩。</p>
<p>鶼鶼，比翼。</p>
<p>鵹黃，楚雀。鴷，斲木。</p>
<p>鸄，鶶鷵。</p>
<p>鸕，諸雉。鷺，春鉏。</p>
<p>鷂雉。鷮雉。鳪雉。鷩雉。秩秩，海雉。鸐，山雉。雗雉，鵫雉。雉絕有力，奮。伊洛而南，素質、五采皆備成章曰翬；江淮而南，青質、五采皆備成章曰鷂。南方曰𢏚，東方曰鶅，北方曰鵗，西方曰鷷。</p>
<p>鳥鼠同穴，其鳥爲鵌，其鼠爲鼵。</p>
<p>鸛鷒，鶝鶔。如鵲，短尾，射之，銜矢射人。</p>
<p>鵲鵙醜，其飛也翪。</p>
<p>鳶烏醜，其飛也翔。</p>
<p>鷹隼醜，其飛也翬。</p>
<p>鳧鴈醜，其足蹼，其踵企。</p>
<p>烏鵲醜，其掌縮。</p>
<p>亢，鳥嚨。其粻，嗉。</p>
<p>鶉子，鳼。鴽子，鸋。</p>
<p>雉之暮子爲鷚。</p>
<p>鳥之雌雄不可別者，以翼右掩左，雄；左掩右，雌。</p>
<p>鳥少美長醜爲鶹鷅。</p>
<p>二足而羽謂之禽，四足而毛謂之獸。</p>
<p>鵙，伯勞也。</p>
<p>倉庚，黧黃也。</p>