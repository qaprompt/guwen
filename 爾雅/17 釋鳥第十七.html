
<h5>爾雅</h5>　　　<span class="style11">釋鳥第十七</span>
    <hr>
  <p>隹其，鳺鴀。<br>
    鶌鳩，鶻鵃。<br>
    鳲鳩，鴶鵴。<br>
    鷑鳩，鵧鷑。<br>
    鴡鳩，王鴡。<br>
    鵅，鵋䳢。<br>
    鶅，鵵軌。鴗，天狗。<br>
    鷚，天鸙。<br>
    鵱鷜，鵝。<br>
    鶬，麋鴰。<br>
    鵅，烏𪈚。<br>
    舒鴈，鵝。<br>
    舒鳧，鶩。<br>
    鳽，鵁鶄。<br>
    輿，鵛鷋。鵜，鴮鸅。<br>
    鶾，天鷄。<br>
    鷽，山鵲。<br>
    鷣，負雀。<br>
    齧齒，艾。鶨，䳢老。<br>
    鳸，鴳。<br>
    桑鳸，竊脂。<br>
    鳭鷯，剖葦。<br>
    桃蟲，鷦，其雌鴱。<br>
    鶠，鳳，其雌皇。<br>
   䳭鴒，雝渠。<br>
    鸒斯，鵯鶋。<br>
    燕，白脰烏。<br>
    鴽，鴾母。<br>
    密肌，繫英。巂周。<br>
    燕燕，鳦。<br>
    鴟鴞，鸋鴂。<br>
    狂，茅鴟，怪鴟。梟，鴟。<br>
    鶛，劉疾。生哺，鷇。生噣，雛。<br>
    爰居，雜縣。
  </p>
  <p>春鳸，鳻鶞。夏鳸，竊玄。秋鳸，竊藍。冬鳸，竊黃。桑鳸，竊脂。棘鳸，竊丹。行鳸，唶唶。宵鳸，嘖嘖。</p>
  <p>鵖鴔，戴鵀。<br>
    鶭，澤虞。<br>
    鶿，鷧。<br>
    鷯，鶉，其雄鶛，牝痺。<br>
    鸍，沈鳧。<br>
    鴢，頭鵁。<br>
    鵽鳩，寇雉。<br>
    萑，老鵵。<br>
    鶟，鶦鳥。<br>
    狂，㝱鳥。<br>
    皇，黃鳥。<br>
    翠，鷸。<br>
    鸀，山烏。<br>
    蝙蝠，服翼。<br>
    晨風，鸇。<br>
    鸉，白鷢。<br>
    寇雉，泆泆。鷏，蟁母。<br>
    鷉，須鸁。<br>
    鼯鼠，夷由。<br>
    倉庚，商庚。鴩，餔敊。<br>
    鷹，鶆鳩。<br>
    鶼鶼，比翼。<br>
    鵹黃，楚雀。鴷，斲木。<br>
    鸄，鶶鷵。<br>
    鸕，諸雉。鷺，春鉏。</p>
  <p>鷂雉。鷮雉。鳪雉。鷩雉。秩秩，海雉。鸐，山雉。雗雉，鵫雉。雉絕有力，奮。伊洛而南，素質、五采皆備成章曰翬；江淮而南，青質、五采皆備成章曰鷂。南方曰𢏚，東方曰鶅，北方曰鵗，西方曰鷷。</p>
  <p>鳥鼠同穴，其鳥爲鵌，其鼠爲鼵。<br>
    鸛鷒，鶝鶔。如鵲，短尾，射之，銜矢射人。<br>
    鵲鵙醜，其飛也翪。<br>
    鳶烏醜，其飛也翔。<br>
    鷹隼醜，其飛也翬。<br>
    鳧鴈醜，其足蹼，其踵企。<br>
    烏鵲醜，其掌縮。<br>
    亢，鳥嚨。其粻，嗉。<br>
    鶉子，鳼。鴽子，鸋。<br>
    雉之暮子爲鷚。<br>
    鳥之雌雄不可別者，以翼右掩左，雄；左掩右，雌。<br>
    鳥少美長醜爲鶹鷅。<br>
    二足而羽謂之禽，四足而毛謂之獸。<br>
    鵙，伯勞也。<br>
    倉庚，黧黃也。</p>
  <hr>
  