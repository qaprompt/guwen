<h2>釋丘第十</h2>
<p>丘，一成爲敦丘。</p>
<p>再成爲陶丘。</p>
<p>再成銳上爲融丘。</p>
<p>三成爲崐崘丘。</p>
<p>如椉者，椉丘。</p>
<p>如陼者，陼丘。</p>
<p>水潦所止，泥丘。</p>
<p>方丘，胡丘。</p>
<p>絕高爲之京。</p>
<p>非人爲之丘。</p>
<p>水潦所還，埒丘。</p>
<p>上正，章丘。</p>
<p>澤中有丘，都丘。</p>
<p>當途，梧丘。</p>
<p>途出其右而還之，畫丘。</p>
<p>途出其前，戴丘。</p>
<p>途出其後，昌丘。</p>
<p>水出其前，渻丘。水出其後，沮丘。水出其右，正丘。水出其左，營丘。</p>
<p>如覆敦者，敦丘。</p>
<p>邐迤，沙丘。</p>
<p>左高，咸丘。右高，臨丘。前高，旄丘。後高，陵丘。</p>
<p>偏高，阿丘。</p>
<p>宛中，宛丘。</p>
<p>丘背有丘爲負丘。</p>
<p>左澤，定丘。</p>
<p>右陵，泰丘。</p>
<p>如畝，畝丘。</p>
<p>如陵，陵丘。</p>
<p>丘上有丘爲宛丘。陳有宛丘，晉有潛丘，淮南有州黎丘。天下有名丘五，三在河南，其二在河北。</p>
<p>——丘。</p>

<p>望厓洒而高，岸。</p>
<p>夷上洒下，不漘。</p>
<p>隩，隈。</p>
<p>厓內爲隩，外爲隈。</p>
<p>畢，堂牆。</p>
<p>重厓，岸。</p>
<p>岸上，滸。</p>
<p>墳，大防。</p>
<p>涘爲厓。</p>
<p>窮瀆，汜。</p>
<p>谷者，溦。</p>
<p>——厓岸。</p>