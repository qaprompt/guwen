
<h5>爾雅</h5>　　　<span class="style11">釋丘第十</span>
    <hr>
  <p>丘，一成爲敦丘。<br>
    再成爲陶丘。<br>
    再成銳上爲融丘。<br>
    三成爲崐崘丘。<br>
    如椉者，椉丘。<br>
    如陼者，陼丘。<br>
    水潦所止，泥丘。<br>
    方丘，胡丘。<br>
    絕高爲之京。<br>
    非人爲之丘。<br>
    水潦所還，埒丘。<br>
    上正，章丘。<br>
    澤中有丘，都丘。<br>
    當途，梧丘。<br>
    途出其右而還之，畫丘。<br>
    途出其前，戴丘。<br>
    途出其後，昌丘。<br>
    水出其前，渻丘。水出其後，沮丘。水出其右，正丘。水出其左，營丘。<br>
    如覆敦者，敦丘。<br>
    邐迤，沙丘。<br>
    左高，咸丘。右高，臨丘。前高，旄丘。後高，陵丘。<br>
    偏高，阿丘。<br>
    宛中，宛丘。<br>
    丘背有丘爲負丘。<br>
    左澤，定丘。<br>
    右陵，泰丘。<br>
    如畝，畝丘。<br>
    如陵，陵丘。
  </p><p>丘上有丘爲宛丘。陳有宛丘，晉有潛丘，淮南有州黎丘。天下有名丘五，三在河南，其二在河北。</p>
  <p>──丘。<br>
  </p>
  <p>望厓洒而高，岸。<br>
    夷上洒下，不漘。<br>
    隩，隈。<br>
    厓內爲隩，外爲隈。<br>
    畢，堂牆。<br>
    重厓，岸。<br>
    岸上，滸。<br>
    墳，大防。<br>
    涘爲厓。<br>
    窮瀆，汜。<br>
    谷者，溦。</p>
  <p>──厓岸。</p>
  <hr>
  