
<h5>爾雅</h5>　　　<span class="style11">釋獸第十八</span>
    <hr>
  <p>麋：牡，麔；牝，麎；其子，䴠；其跡，躔；絕有力，狄。<br>
    鹿：牡，麚；牝，麀；其子，麛；其跡，速；絕有力，𪊑。<br>
    麕：牡，麌；牝，麜；其子，麆；其跡，解；絕有力，豜。<br>
    狼：牡，貛；牝，狼；其子，獥；絕有力，迅。<br>
    兔子，嬎；其跡，迒；絕有力，欣。
  </p><p>豕子，豬。䝐，豶。ㄠ，幼。奏者豱。豕生三，豵；二，師；一，特。所寢，橧。四豴皆白，豥。其跡，刻。絕有力，䝈。牝，豝。</p>
  <p>虎竊毛謂之虦貓。<br>
    貘，白豹。<br>
    甝，白虎。<br>
    虪，黑虎。<br>
    貀，無前足。<br>
    鼳，鼠身長須而賊，秦人謂之小驢。<br>
    熊虎醜，其子，狗；絕有力，麙。<br>
    貍子，𧳙。<br>
    貈子，貆。<br>
    貒子，貗。<br>
    貔，白狐。其子，豰。<br>
    麝父，麕足。<br>
    豺，狗足。<br>
    貙獌，似貍。<br>
    羆，如熊，黃白文。<br>
    麢，大羊。<br>
    麠，大麃，牛尾，一角。<br>
    𪊨，大麕，旄毛，狗足。<br>
    魋，如小熊，竊毛而黃。<br>
    䝟貐，類貙，虎爪，食人，迅走。<br>
    狻麑，如虦貓，食虎豹。<br>
    驨，如馬，一角；不角者，騏。<br>
    羱，如羊。<br>
    麐，麕身，牛尾，一角。<br>
    猶，如麂，善登木。<br>
    貄，脩毫。<br>
    貙，似貍。<br>
    兕，似牛。<br>
    犀，似豕。<br>
    彙，毛刺。<br>
    狒狒，如人，被髮，迅走，食人。<br>
    貍、狐、貒、貈醜，其足，蹯；其跡，𠘯。<br>
    蒙頌，猱狀。<br>
    猱、蝯，善援。<br>
    貜父，善顧。<br>
    威夷，長脊而泥。<br>
    麔、麚，短脰。<br>
    贙，有力。<br>
    豦，迅頭。<br>
    蜼，卬鼻而長尾。<br>
    時，善椉領。<br>
    猩猩，小而好啼。<br>
    闕洩多狃。</p>
  <p>──寓屬。<br>
  </p>
  <p>鼢鼠。鼸鼠。鼷鼠。鼶鼠。鼬鼠。鼩鼠。鼭鼠。鼣鼠。鼫鼠。鼤鼠。鼨鼠。豹文鼮鼠。鼰鼠。</p>
  <p>──鼠屬。<br>
  </p>
  <p>牛曰齝，羊曰齥，麋鹿曰齸。鳥曰嗉，寓鼠曰嗛。</p>
  <p>──齸屬。<br>
  </p>
  <p>獸曰釁，人曰撟，魚曰須，鳥曰狊。</p>
  <p>──須屬。</p>
  <hr>
  