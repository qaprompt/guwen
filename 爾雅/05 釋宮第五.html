<h2>釋宮第五</h2>
<p>宮謂之室，室謂之宮。</p>
<p>牖戶之間謂之扆，其內謂之家。</p>
<p>東西牆謂之序。</p>
<p>西南隅謂之奧，西北隅謂之屋漏，東北隅謂之宧，東南隅謂之㝔。</p>
<p>柣謂之閾，棖謂之楔，楣謂之梁，樞謂之椳。樞達北方謂之落時，落時謂之𢨪。</p>
<p>垝謂之坫，牆謂之墉。鏝謂之圬，椹謂之榩。地謂之黝，牆謂之堊。</p>
<p>樴謂之杙，在牆者謂之楎，在地者謂之臬；大者謂之栱，長者謂之閣。</p>
<p>闍謂之臺，有木者謂之榭。</p>
<p>雞棲於弋爲榤，鑿垣而棲爲塒。</p>
<p>植謂之傳，傳謂之突。</p>
<p>杗廇謂之梁，其上楹謂之棁，閞謂之槉，栭謂之楶，棟謂之桴，桷謂之榱。桷直而遂謂之閱，直不受檐謂之交，檐謂之樀。</p>
<p>容謂之防。</p>
<p>連謂之簃。</p>
<p>屋上薄謂之筄。</p>
<p>兩階間謂之鄉，中庭之左右謂之位，門屏之間謂之宁，屏謂之樹。</p>
<p>閍謂之門，正門謂之應門。觀謂之闕。宮中之門謂之闈，其小者謂之閨，小閨謂之閤。衖門謂之閎，門側之堂謂之塾。橛謂之闑。闔謂之扉，所以止扉謂之閎。</p>
<p>瓴甋謂之甓。</p>
<p>宮中衖謂之壼，廟中路謂之唐。</p>
<p>堂途謂之陳。</p>
<p>路、旅，途也。</p>
<p>路、場、猷、行，道也。</p>
<p>一達謂之道路，二達謂之歧旁，三達謂之劇旁，四達謂之衢，五達謂之康，六達謂之莊，七達謂之劇驂，八達謂之崇期，九達謂之逵。</p>
<p>室中謂之時。堂上謂之行，堂下謂之步，門外謂之趨，中庭謂之走，大路謂之奔。</p>
<p>隄謂之梁，石杠謂之徛。</p>
<p>室有東西廂曰廟；無東西廂，有室曰寢，無室曰榭。</p>
<p>四方而高曰臺，陝而脩曲曰樓。</p>