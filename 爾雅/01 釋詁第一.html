<h2>釋詁第一</h2>
<p>初、哉、首、基、肈、祖、元、胎、俶、落、權輿，始也。</p>
<p>林、烝、天、帝、皇、王、后、辟、公、侯，君也。</p>
<p>弘、廓、宏、溥、介、純、夏、幠、厖、墳、嘏、丕、弈、洪、誕、戎、駿、假、京、碩、濯、訏、宇、穹、壬、路、淫、甫、景、廢、壯、冢、簡、箌、昄、晊、將、業、席，大也。</p>
<p>幠、厖，有也。</p>
<p>迄、臻、極、到、赴、來、弔、艐、格、戾、懷、摧、詹，至也。</p>
<p>如、適、之、嫁、徂、逝，往也。</p>
<p>賚、貢、錫、畀、予、貺，賜也。</p>
<p>儀、若、祥、淑、鮮、省、臧、嘉、令、類、綝、彀、攻、穀、介、徽、善也。</p>
<p>舒、業、順，敘也。舒、業、順、敘，緒也。</p>
<p>怡、懌、恱、欣、衎、喜、愉、豫、愷、康、妉、般，樂也。</p>
<p>恱、懌、愉、釋、賔、協，服也。</p>
<p>遹、遵、率、循、由、從，自也。遹、遵、率、循也。</p>
<p>靖、惟、漠、圖、詢、度、咨、諏、究、如、慮、謨、猷、肈、基、訪，謀也。</p>
<p>典、彜、法、則、刑、範、矩、庸、恒、律、戛、職、秩，常也。</p>
<p>柯、憲、刑、範、辟、律、矩、則，法也。</p>
<p>辜、辟、戾，辠也。</p>
<p>黃髮、齯齒、鮐背、耇、老，壽也。</p>
<p>允、孚、亶、展、諶、誠、亮、詢，信也。</p>
<p>展、諶、允、慎、亶，誠也。</p>
<p>謔、浪、笑、敖，戲謔也。</p>
<p>粵、于、爰，曰也。爰、粵，于也。</p>
<p>爰、粵、于、那、都、繇，於也。</p>
<p>㪉、郃、盍、翕、仇、偶、妃、匹、會，合也。</p>
<p>仇、讐、敵、妃、知、儀，匹也。</p>
<p>妃、合、會，對也。妃，媲也。</p>
<p>紹、胤、嗣、續、纂、緌、績、武、係，繼也。</p>
<p>忥、謚、溢、蟄、慎、貉、謐、顗、頠、密、寧，靜也。</p>
<p>隕、磒、湮、下、降、墜、摽、蘦，落也。</p>
<p>命、令、禧、畛、祈、請、謁、訊、誥，告也。</p>
<p>永、悠、迥、違、遐、逷、闊，遠也。</p>
<p>永、悠、迥、遠，遐也。</p>
<p>虧、壞、圮、垝，毀也。</p>
<p>矢、雉、引、延、順、薦、劉、繹、尸、旅，陳也。</p>
<p>尸、職，主也。</p>
<p>尸，寀也。寀、寮，官也。</p>
<p>績、緒、采、業、服、宜、貫、公，事也。</p>
<p>永、羕、引、延、融、駿，長也。</p>
<p>喬、嵩、崇，高也。崇，充也。</p>
<p>犯、奢、果、毅、剋、捷、功、肩、堪，勝也。</p>
<p>勝、肩、戡、劉、殺，克也。</p>
<p>劉、獮、斬、刺，殺也。</p>
<p>亹亹，蠠沒、孟、敦、勗、釗、茂、劭、勔，勉也。</p>
<p>騖、務、昏、𣇻，強也。</p>
<p>卬、吾、台、予、朕、身、甫、余、言，我也。</p>
<p>朕、余、躬，身也。</p>
<p>台、朕、賚、畀、卜、陽，予也。</p>
<p>肅、延、誘、薦、餤、晉、寅、藎、進也。</p>
<p>羞、餞、迪、烝，進也。</p>
<p>詔、亮、左、右、相，導也。</p>
<p>詔、相、導、左、右、助，勴也。</p>
<p>亮、介、尚，右也。左、右，亮也。</p>
<p>緝、熙、烈、顯、昭、皓、熲，光也。</p>
<p>劼、鞏、堅、篤、掔、虔、膠，固也。</p>
<p>疇、孰，誰也。</p>
<p>暀暀、皇皇、藐藐、穆穆、休、嘉、珍、褘、懿、鑠，美也。</p>
<p>諧、輯、協，和也。</p>
<p>關關、噰噰，音聲和也。</p>
<p>勰、燮、和也。</p>
<p>從、申、神、加、弼、崇，重也。</p>
<p>觳、悉、卒、泯、忽、滅、罄、空、畢、罄、殲、拔、殄，盡也。</p>
<p>苞、蕪、茂，豐也。</p>
<p>揫、斂、屈、收、戢、蒐、裒、鳩、樓，聚也。</p>
<p>肅、齊、遄、速、亟、屢、數、迅，疾也。</p>
<p>寁、駿、肅、亟、遄，速也。</p>
<p>壑、阬阬、滕、徵、隍、漮，虛也。</p>
<p>黎、庶、烝、多、醜、師、旅，衆也。</p>
<p>洋、觀、裒、衆、那，多也。</p>
<p>流、差、柬，擇也。</p>
<p>戰、慄、震、驚、戁、竦、恐、慴，懼也。</p>
<p>痡、瘏、虺頹、玄黃、劬勞、咎、顇、瘽、瘉、鰥、戮、癙、癵、㾖、痒、疷、疵、閔、逐、疚、痗、瘥、痱、𤺺、瘵、瘼、癠，病也。</p>
<p>恙、寫、悝、盱、繇、慘、恤、罹，憂也。</p>
<p>倫、勩、邛、敕、勤、愉、庸、癉，勞也。</p>
<p>勞、來、強、事、謂、翦、篲，勤也。</p>
<p>悠、傷、憂，思也。</p>
<p>懷、惟、慮、願、念、惄，思也。</p>
<p>祿、祉、履、戩、祓、禧、禠、祜，福也。</p>
<p>禋、祀、祠、蒸、嘗、禴，祭也。</p>
<p>儼、恪、祗、翼、諲、恭、欽、寅、熯，敬也。</p>
<p>朝、旦、夙、晨、晙，早也。</p>
<p>𩓣、竢、替、戾、厎、止、徯，待也。</p>
<p>噊、幾、烖、殆，危也。</p>
<p>𧰙，汽也。</p>
<p>治、肆、古，故也。</p>
<p>肆、故，今也。</p>
<p>惇、亶、祜、篤、掔、仍、肶、埤、竺、腹，厚也。</p>
<p>載、謨、食、詐，僞也。</p>
<p>話、猷、載、行、訛，言也。</p>
<p>遘、逢，遇也。</p>
<p>遘、逢、遇，遻也。</p>
<p>遘、逢、遇、遻，見也。</p>
<p>顯、昭、覲、釗、覿，見也。</p>
<p>監、瞻、臨、涖、覜、相，視也。</p>
<p>鞠、訩、溢，盈也。</p>
<p>孔、魄、哉、延、虛、無、之、言，間也。</p>
<p>瘞、幽、隱、匿、蔽、竄，微也。</p>
<p>訖、徽、妥、懷、安、按、替、戾、底、廢、尼、定、曷、遏，止也。</p>
<p>豫、射，厭也。</p>
<p>烈、績，業也。</p>
<p>績、勳，功也。</p>
<p>功、績、質、登、平、明、考、就，成也。</p>
<p>梏、梗、較、頲、庭、道，直也。</p>
<p>密、康，靜也。</p>
<p>豫、寧、綏、康、柔，安也。</p>
<p>平、均、夷、弟，易也。</p>
<p>矢，弛也。</p>
<p>弛，易也。</p>
<p>希、寡、鮮，罕也。</p>
<p>鮮，寡也。</p>
<p>酬、酢、侑，報也。</p>
<p>毗、劉、㬥，樂也。</p>
<p>覭髳，茀離也。</p>
<p>蠱、謟、貳，疑也。</p>
<p>楨、翰、儀，榦也。</p>
<p>弼、棐、輔、比，俌也。</p>
<p>疆、界、邊、衞、圉，垂也。</p>
<p>昌、敵、彊、應、丁，當也。</p>
<p>浡、肩、搖、動、蠢、迪、俶、厲，作也。</p>
<p>茲、斯、咨、呰、已，此也。</p>
<p>嗟、咨，𨲠也。</p>
<p>閑、狎、串、貫、習也。</p>
<p>曩、塵、佇、淹、留，久也。</p>
<p>逮、及、暨，與也。</p>
<p>騭、假、格、陟、躋、登，陞也。</p>
<p>揮、盝、歇、涸，竭也。</p>
<p>挋、拭、刷，清也。</p>
<p>鴻、昬、於、顯、間，代也。</p>
<p>饁、饟，饋也。</p>
<p>遷、運，徙也。</p>
<p>秉、拱，執也。</p>
<p>廞、熙，興也。</p>
<p>衞、蹶、假，嘉也。</p>
<p>廢、稅、赦，舍也。</p>
<p>棲遟、憩、休、苦、㕟、齂、呬，息也。</p>
<p>供、峙、共，具也。</p>
<p>𢜮、憐、惠，愛也。</p>
<p>娠、蠢、震、戁、妯、騷、感、訛、蹶，動也。</p>
<p>覆、察、副，審也。</p>
<p>契、滅、殄，絕也。</p>
<p>郡、臻、仍、迺、侯，乃也。</p>
<p>迪、繇、訓，道也。</p>
<p>僉、咸、胥，皆也。</p>
<p>育、孟、耆、艾、正、伯，長也。</p>
<p>艾，歴也。</p>
<p>厤、秭、算，數也。</p>
<p>歴，傅也。</p>
<p>艾、歴、覛、胥，相也。</p>
<p>乂、亂、靖、神、弗、淈，治也。</p>
<p>頤、艾、育，養也。</p>
<p>汱、渾、隕，墜也。</p>
<p>際、接、翜，捷也。</p>
<p>毖、神、溢，慎也。</p>
<p>鬱陶、繇，喜也。</p>
<p>馘、穧，獲也。</p>
<p>阻、艱、難也。</p>
<p>剡、㗉，利也。</p>
<p>允、任、壬，佞也。</p>
<p>俾、拼、抨，使也。</p>
<p>俾、拼、抨、使，從也。</p>
<p>儴、仍，因也。</p>
<p>董、督，正也。</p>
<p>享，孝也。</p>
<p>珍、享，獻也。</p>
<p>縱、縮，亂也。</p>
<p>探、篡、俘，取也。</p>
<p>徂、在，存也。</p>
<p>在、存、省、士，察也。</p>
<p>烈、枿，餘也。</p>
<p>迓，迎也。</p>
<p>元、良，首也。</p>
<p>薦、摯，臻也。</p>
<p>賡、揚，續也。</p>
<p>祔、祪，祖也。</p>
<p>即，尼也。</p>
<p>尼，定也。</p>
<p>邇、幾、暱，近也。</p>
<p>妥、安，坐也。</p>
<p>貉、縮，綸也。</p>
<p>貉、嗼、安，定也。</p>
<p>伊，維也。</p>
<p>伊、維，侯也。</p>
<p>時、寔，是也。</p>
<p>卒、猷、假、輟，已也。</p>
<p>求、酋、在、卒、就，終也。</p>
<p>崩、薨、無禄、卒、徂落、殪，死也。</p>