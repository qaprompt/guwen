<h2>釋訓第三</h2>
<p>明明、斤斤，察也。</p>
<p>條條、秩秩，智也。</p>
<p>穆穆、肅肅，敬也。</p>
<p>諸諸、便便，辯也。</p>
<p>肅肅、翼翼，恭也。</p>
<p>廱廱、優優，和也。</p>
<p>兢兢、憴憴，戒也。</p>
<p>戰戰、蹌蹌，動也。</p>
<p>晏晏、溫溫，柔也。</p>
<p>業業、翹翹，危也。</p>
<p>惴惴、憢憢，懼也。</p>
<p>番番、矯矯，勇也。</p>
<p>桓桓、烈烈，威也。</p>
<p>洸洸、赳赳，武也。</p>
<p>藹藹、濟濟，止也。</p>
<p>悠悠、洋洋，思也。</p>
<p>蹶蹶、踖踖，敏也。</p>
<p>薨薨、增增，衆也。</p>
<p>烝烝、遂遂，作也。</p>
<p>委委、佗佗，美也。</p>
<p>忯忯、惕惕，愛也。</p>
<p>偁偁、格格，舉也。</p>
<p>蓁蓁、孽孽，戴也。</p>
<p>懕懕、媞媞，安也。</p>
<p>祁祁、遟遟，徐也。</p>
<p>丕丕、簡簡，大也。</p>
<p>存存、萌萌，在也。</p>
<p>懋懋、慔慔，勉也。</p>
<p>庸庸、慅慅，勞也。</p>
<p>赫赫、躍躍，迅也。</p>
<p>綽綽、爰爰，緩也。</p>
<p>坎坎、蹲蹲，喜也。</p>
<p>瞿瞿、休休，儉也。</p>
<p>旭旭、蹻蹻，憍也。</p>
<p>夢夢、訰訰，亂也。</p>
<p>懪懪、邈邈，悶也。</p>
<p>儚儚、洄洄，惛也。</p>
<p>版版、盪盪，僻也。</p>
<p>爞爞、炎炎，薰也。</p>
<p>居居，究究，惡也。</p>
<p>仇仇、敖敖，傲也。</p>
<p>佌佌、瑣瑣，小也。</p>
<p>悄悄、慘慘，慍也。</p>
<p>痯痯、瘐瘐，病也。</p>
<p>殷殷、惸惸、忉忉、慱慱、欽欽、京京、忡忡、惙惙、怲怲、弈弈，憂也。</p>
<p>畇畇，田也。</p>
<p>畟畟，耜也。</p>
<p>郝郝，耕也。</p>
<p>繹繹，生也。</p>
<p>穟穟，苗也。</p>
<p>緜緜，穮也。</p>
<p>挃挃，穫也。</p>
<p>栗栗，衆也。</p>
<p>溞溞，淅也。</p>
<p>烰烰，烝也。</p>
<p>俅俅，服也。</p>
<p>峨峨，祭也。</p>
<p>鍠鍠，樂也。</p>
<p>穰穰，福也。</p>
<p>子子孫孫，引無極也。</p>
<p>顒顒卬卬，君之德也。</p>
<p>丁丁、嚶嚶，相切直也。</p>
<p>藹藹、萋萋，臣盡力也。</p>
<p>噰噰喈喈，民協服也。</p>
<p>佻佻、契契，愈遐急也。</p>
<p>宴宴、粲粲，尼居息也。</p>
<p>哀哀、悽悽，懷報德也。</p>
<p>儵儵、嘒嘒，罹禍毒也。</p>
<p>晏晏、旦旦，悔爽忒也。</p>
<p>臯臯、琄琄，刺素食也。</p>
<p>懽懽、愮愮，憂無告也。</p>
<p>憲憲、洩洩，制法則也。</p>
<p>謔謔、謞謞，崇讒慝也。</p>
<p>翕翕、訿訿，莫供職也。</p>
<p>速速、蹙蹙，惟逑鞫也。</p>
<p>抑抑，密也。</p>
<p>秩秩，清也。</p>
<p>甹夆，掣曳也。</p>
<p>朔，北方也。</p>
<p>不俟，不來也。</p>
<p>不遹，不蹟也。</p>
<p>不徹，不道也。</p>
<p>勿念，勿忘也。</p>
<p>萲、諼，忘也。</p>
<p>每有，雖也。</p>
<p>饎，酒食也。</p>
<p>舞、號，雩也。</p>
<p>暨，不及也。</p>
<p>蠢，不遜也。</p>
<p>如切如磋，道學也。</p>
<p>如琢如磨，自脩也。</p>
<p>瑟兮僴兮，恂慄也。</p>
<p>赫兮烜兮，威儀也。</p>
<p>有斐君子，終不可諼兮，道盛德至善，民之不能忘也。</p>
<p>既微且尰，骭瘍爲微，腫足爲尰。</p>
<p>是刈是濩，濩，煑之也。</p>
<p>履帝武敏，武，迹也；敏，拇也。</p>
<p>張仲孝友，善父母爲孝，善兄弟爲友。</p>
<p>有客宿宿，言再宿也。</p>
<p>有客信信，言四宿也。</p>
<p>美女爲媛，美士爲彥。</p>
<p>其虛其徐，威儀容止也。</p>
<p>猗嗟名兮，目上爲名。</p>
<p>式微式微者，微乎微者也。</p>
<p>之子者，是子也。</p>
<p>徒御不驚，輦者也。</p>
<p>襢裼，肉袒也。</p>
<p>暴虎，徒搏也。</p>
<p>馮河，徒涉也。</p>
<p>籧篨，口柔也。</p>
<p>戚施，面柔也。</p>
<p>夸毗，體柔也。</p>
<p>婆娑，舞也。</p>
<p>擗，拊心也。</p>
<p>矜憐，撫掩之也。</p>
<p>緎，羔裘之縫也。</p>
<p>殿屎，呻也。</p>
<p>幬謂之帳。</p>
<p>侜張，誑也。</p>
<p>誰昔，昔也。</p>
<p>不辰，不時也。</p>
<p>凡曲者爲罶。</p>
<p>鬼之爲言歸也。</p>