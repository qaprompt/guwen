
<h5>爾雅</h5>　　　<span class="style11">釋訓第三</span>    
    <hr>
  <p> 明明、斤斤，察也。<br>
    條條、秩秩，智也。<br>
    穆穆、肅肅，敬也。<br>
    諸諸、便便，辯也。<br>
    肅肅、翼翼，恭也。<br>
    廱廱、優優，和也。<br>
    兢兢、憴憴，戒也。<br>
    戰戰、蹌蹌，動也。<br>
    晏晏、溫溫，柔也。<br>
    業業、翹翹，危也。<br>
    惴惴、憢憢，懼也。<br>
    番番、矯矯，勇也。<br>
    桓桓、烈烈，威也。<br>
    洸洸、赳赳，武也。<br>
    藹藹、濟濟，止也。<br>
    悠悠、洋洋，思也。<br>
    蹶蹶、踖踖，敏也。<br>
    薨薨、增增，衆也。<br>
    烝烝、遂遂，作也。<br>
    委委、佗佗，美也。<br>
    忯忯、惕惕，愛也。<br>
    偁偁、格格，舉也。<br>
    蓁蓁、孽孽，戴也。<br>
    懕懕、媞媞，安也。<br>
    祁祁、遟遟，徐也。<br>
    丕丕、簡簡，大也。<br>
    存存、萌萌，在也。<br>
    懋懋、慔慔，勉也。<br>
    庸庸、慅慅，勞也。<br>
    赫赫、躍躍，迅也。<br>
    綽綽、爰爰，緩也。<br>
    坎坎、蹲蹲，喜也。<br>
    瞿瞿、休休，儉也。<br>
    旭旭、蹻蹻，憍也。<br>
    夢夢、訰訰，亂也。<br>
    懪懪、邈邈，悶也。<br>
    儚儚、洄洄，惛也。<br>
    版版、盪盪，僻也。<br>
    爞爞、炎炎，薰也。<br>
    居居，究究，惡也。<br>
    仇仇、敖敖，傲也。<br>
    佌佌、瑣瑣，小也。<br>
    悄悄、慘慘，慍也。<br>
    痯痯、瘐瘐，病也。
  </p><p>殷殷、惸惸、忉忉、慱慱、欽欽、京京、忡忡、惙惙、怲怲、弈弈，憂也。</p>
  <p>畇畇，田也。<br>
    畟畟，耜也。<br>
    郝郝，耕也。<br>
    繹繹，生也。<br>
    穟穟，苗也。<br>
    緜緜，穮也。<br>
    挃挃，穫也。<br>
    栗栗，衆也。<br>
    溞溞，淅也。<br>
    烰烰，烝也。<br>
    俅俅，服也。<br>
    峨峨，祭也。<br>
    鍠鍠，樂也。<br>
    穰穰，福也。<br>
    子子孫孫，引無極也。<br>
    顒顒卬卬，君之德也。<br>
    丁丁、嚶嚶，相切直也。<br>
    藹藹、萋萋，臣盡力也。<br>
    噰噰喈喈，民協服也。<br>
    佻佻、契契，愈遐急也。<br>
    宴宴、粲粲，尼居息也。<br>
    哀哀、悽悽，懷報德也。<br>
    儵儵、嘒嘒，罹禍毒也。<br>
    晏晏、旦旦，悔爽忒也。<br>
    臯臯、琄琄，刺素食也。<br>
    懽懽、愮愮，憂無告也。<br>
    憲憲、洩洩，制法則也。<br>
    謔謔、謞謞，崇讒慝也。<br>
    翕翕、訿訿，莫供職也。<br>
    速速、蹙蹙，惟逑鞫也。<br>
    抑抑，密也。<br>
    秩秩，清也。<br>
    甹夆，掣曳也。<br>
    朔，北方也。<br>
    不俟，不來也。<br>
    不遹，不蹟也。<br>
    不徹，不道也。<br>
    勿念，勿忘也。<br>
    萲、諼，忘也。<br>
    每有，雖也。<br>
    饎，酒食也。<br>
    舞、號，雩也。<br>
    暨，不及也。<br>
    蠢，不遜也。<br>
    如切如磋，道學也。<br>
    如琢如磨，自脩也。<br>
    瑟兮僴兮，恂慄也。<br>
    赫兮烜兮，威儀也。<br>
    有斐君子，終不可諼兮，道盛德至善，民之不能忘也。<br>
    既微且尰，骭瘍爲微，腫足爲尰。<br>
    是刈是濩，濩，煑之也。<br>
    履帝武敏，武，迹也；敏，拇也。<br>
    張仲孝友，善父母爲孝，善兄弟爲友。<br>
    有客宿宿，言再宿也。<br>
    有客信信，言四宿也。<br>
    美女爲媛，美士爲彥。<br>
    其虛其徐，威儀容止也。<br>
    猗嗟名兮，目上爲名。<br>
    式微式微者，微乎微者也。<br>
    之子者，是子也。<br>
    徒御不驚，輦者也。<br>
    襢裼，肉袒也。<br>
    暴虎，徒搏也。<br>
    馮河，徒涉也。<br>
    籧篨，口柔也。<br>
    戚施，面柔也。<br>
    夸毗，體柔也。<br>
    婆娑，舞也。<br>
    擗，拊心也。<br>
    矜憐，撫掩之也。<br>
    緎，羔裘之縫也。<br>
    殿屎，呻也。<br>
    幬謂之帳。<br>
    侜張，誑也。<br>
    誰昔，昔也。<br>
    不辰，不時也。<br>
    凡曲者爲罶。<br>
    鬼之爲言歸也。</p>
  <hr>
  