<h2>莊公二十九年</h2>
<p>一、二十有九年，春，新延廐。</p>
<p>延廐者，法廐也。其言新，有故也。有故，則何為書也？古之君人者，必時視民之所勤。民勤於力，則功築罕；民勤於財，則貢賦少；民勤於食，則百事廢矣。冬，築微。春，新延廐，以其用民力為已悉矣。</p>
<p>二、夏，鄭人侵許。</p>
<p>三、秋，有蜚。</p>
<p>一有一亡曰有。</p>
<p>四、冬，十有二月，紀叔姬卒。</p>
<p>五、城諸及防。</p>
<p>可城也，以大及小也。</p>