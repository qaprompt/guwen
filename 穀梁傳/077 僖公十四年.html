<h2>僖公十四年</h2>
<p>一、十有四年，春，諸侯城緣陵。</p>
<p>其曰諸侯，散辭也。聚而曰散何也？諸侯城，有散辭也，桓德衰矣。</p>
<p>二、夏，六月，季姬及繒子遇於防，使繒子來朝。</p>
<p>遇者，同謀也。來朝者，來請己也。朝不言使，言使，非正也，以病繒子也。</p>
<p>三、秋，八月，辛卯，沙鹿崩。</p>
<p>林屬於山為鹿。沙，山名也。無崩道而崩，故志之也。其日，重其變也。</p>
<p>四、狄侵鄭。</p>
<p>五、冬，蔡侯肸卒。</p>
<p>諸侯時卒，惡之也。</p>