<h2>襄公二十一年</h2>
<p>一、二十有一年，春，王正月，公如晉。</p>
<p>二、邾庶其以漆、閭丘來奔。</p>
<p>以者，不以者也。來奔者不言出，舉其接我者也。漆、閭丘不言及，小大敵也。</p>
<p>三、夏，公至自晉。</p>
<p>四、秋，晉欒盈出奔楚。</p>
<p>五、九月，庚戌，朔，日有食之。</p>
<p>六、冬，十月，庚辰，朔，日有食之。</p>
<p>七、曹伯來朝。</p>
<p>八、公會晉侯、齊侯、宋公、衞侯、鄭伯、曹伯、莒子、邾子於商任。</p>
<p>九、庚子，孔子生。</p>