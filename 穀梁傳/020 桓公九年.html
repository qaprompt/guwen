<h2>桓公九年</h2>
<p>一、九年，春，紀季姜歸於京師。</p>
<p>為之中者，歸之也。</p>
<p>二、夏，四月。</p>
<p>三、秋，七月。</p>
<p>四、冬，曹伯使其世子射姑來朝。</p>
<p>朝不言使，言使非正也。使世子伉諸侯之禮而來朝，曹伯失正矣。諸侯相見曰朝。以待人父之道待人之子，以內為失正矣。內失正，曹伯失正，世子可以已矣。則是故命也。尸子曰：「夫已，多乎道。」</p>