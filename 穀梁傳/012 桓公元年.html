<h2>桓公元年</h2>
<p>一、元年，春，王正月，公即位。</p>
<p>桓無王，其曰王何也？謹始也。其曰無王何也？桓弟弒兄，臣弒君，天子不能定諸侯，不能救百姓，不能去以為無王之道，遂可以至焉爾。元年有王，所以治桓也。繼故不言即位，正也。繼故不言即位之為正何也？曰先君不以其道終，則子弟不忍即位也。繼故而言即位，則是與聞乎弒也。繼故而言即位，是為與聞乎弒何也？曰先君不以其道終，己正即位之道而即位，是無恩於先君也。</p>
<p>二、三月，公會鄭伯於垂。鄭伯以璧假許田。</p>
<p>會者，外為主焉爾。假不言以，言以，非假也。非假而曰假，諱易地也。禮，天子在上，諸侯不得以地相與也。無田則無許可知矣。不言許，不與許也。許田者，魯朝宿之邑也。邴者，鄭伯之所受命而祭泰山之邑也。用見魯之不朝於周，而鄭之不祭泰山也。</p>
<p>三、夏，四月，丁未，公及鄭伯盟於越。</p>
<p>及者，內為志焉爾。越，盟地之名也。</p>
<p>四、秋，大水。</p>
<p>高下有水災曰大水。</p>
<p>五、冬，十月。</p>
<p>無事焉，何以書？不遺時也。春秋編年，四時具而後為年。</p>