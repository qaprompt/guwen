<h2>文公九年</h2>
<p>一、九年，春，毛伯來求金。</p>
<p>求車猶可，求金甚矣。</p>
<p>二、夫人姜氏如齊。</p>
<p>三、二月，叔孫得臣如京師。辛丑，葬襄王。</p>
<p>京，大也。師，眾也。言周，必以眾與大言之也。天子志崩不志葬，舉天下而葬一人，其道不疑也。志葬，危不得葬也。日之，甚矣，其不葬之辭也。</p>
<p>四、晉人殺其大夫先都。</p>
<p>五、三月，夫人姜氏至自齊。</p>
<p>卑以尊致，病文公也。</p>
<p>六、晉人殺其大夫士縠及箕鄭父。</p>
<p>稱人以殺，誅有罪也。鄭父累也。</p>
<p>七、楚人伐鄭。</p>
<p>八、公子遂會晉人、宋人、衞人、許人救鄭。</p>
<p>九、夏，狄侵齊。</p>
<p>十、秋，八月，曹伯襄卒。</p>
<p>十一、九月，癸酉，地震。</p>
<p>震，動也，地不震者也。震，故謹而日之也。</p>
<p>十二、冬，楚子使萩來聘。</p>
<p>楚無大夫，其曰荻何也？以其來我，褒之也。</p>
<p>十三、秦人來歸僖公、成風之襚。</p>
<p>秦人弗夫人也，即外之弗夫人而見正焉。</p>
<p>十四、葬曹共公。</p>