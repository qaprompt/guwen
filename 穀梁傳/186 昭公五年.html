<h2>昭公五年</h2>
<p>一、五年，春，王正月，舍中軍。</p>
<p>貴復正也。</p>
<p>二、楚殺其大夫屈申。</p>
<p>三、公如晉。</p>
<p>四、夏，莒牟夷以牟婁及防、茲來奔。</p>
<p>以者，不以者也。來奔者，不言出。及防、茲，以大及小也。莒無大夫，其曰牟夷何也？以其地來也。以其地來，則何以書也？重地也。</p>
<p>五、秋，七月，公至自晉。</p>
<p>六、戊辰，叔弓帥師敗莒於賁泉。</p>
<p>狄人謂賁泉失台，號從中國，名從主人。</p>
<p>七、秦伯卒。</p>
<p>八、冬，楚子、蔡侯、陳侯、許男、頓子、沈子、徐人、越人伐吳。</p>