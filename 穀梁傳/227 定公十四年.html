<h2>定公十四年</h2>
<p>一、十有四年，春，衞公叔戍來奔，晉趙陽出奔宋。</p>
<p>二、二月，辛巳，楚公子結、陳公孫佗人帥師滅頓，以頓子牂歸。</p>
<p>三、夏，衞北宮結來奔。</p>
<p>四、五月，於越敗吳於檇李。</p>
<p>五、吳子光卒。</p>
<p>六、公會齊侯、衞侯於牽。</p>
<p>七、公至自會。</p>
<p>八、秋，齊侯、宋公會於洮。</p>
<p>九、天王使石尚來歸脤。</p>
<p>脤者何也？俎實也，祭肉也。生曰脤，熟曰膰。其辭石尚，士也。何以知其士也？天子之大夫不名。石尚欲書春秋，諫曰：「久矣，周之不行禮於魯也，請行脤。」貴復正也。</p>
<p>十、衞世子蒯聵出奔宋。</p>
<p>十一、衞公孟彄出奔鄭。</p>
<p>十二、宋公之弟辰自蕭來奔。</p>
<p>十三、大蒐於比蒲。</p>
<p>十四、邾子來會公。</p>
<p>十五、城莒父及霄。</p>