<h2>成公三年</h2>
<p>一、三年，春，王正月，公會晉侯、宋公、衞侯、曹伯伐鄭。</p>
<p>二、辛亥，葬衞穆公。</p>
<p>三、二月，公至自伐鄭。</p>
<p>四、甲子，新宮災，三日哭。</p>
<p>新宮者，禰宮也。三日哭，哀也。其哀，禮也。迫近不敢稱謚，恭也。其辭恭且哀，以成公為無譏矣。</p>
<p>五、乙亥，葬宋文公。</p>
<p>六、夏，公如晉。</p>
<p>七、鄭公子去疾帥師伐許。</p>
<p>八、公至自晉。</p>
<p>九、秋，叔孫僑如帥師圍棘。</p>
<p>十、大雩。</p>
<p>十一、晉郤克、衞孫良夫伐廧咎如。</p>
<p>十二、冬，十有一月，晉侯使荀庚來聘。</p>
<p>十三、衞侯使孫良夫來聘。</p>
<p>十四、丙午，及荀庚盟。</p>
<p>十五、丁未，及孫良夫盟。</p>
<p>其日，公也。來聘而求盟，不言及之者，以國與之也。不言其人，亦以國與之也。不言求，兩欲之也。</p>
<p>十六、鄭伐許。</p>