<h2>定公八年</h2>
<p>一、八年，春，王正月，公侵齊。</p>
<p>二、公至自侵齊。</p>
<p>三、二月，公侵齊。</p>
<p>四、三月，公至自侵齊。</p>
<p>公如，往時致月，危致也。往月致時，危往也。往月致月，惡之也。</p>
<p>五、曹伯露卒。</p>
<p>六、夏，齊國夏帥師伐我西鄙。</p>
<p>七、公會晉師於瓦。</p>
<p>八、公至自瓦。</p>
<p>九、秋，七月，戊辰，陳侯柳卒。</p>
<p>十、晉士鞅帥師侵鄭，遂侵衞。</p>
<p>十一、葬曹靖公。</p>
<p>十二、九月，葬陳懷公。</p>
<p>十三、季孫斯、仲孫何忌帥師侵衞。</p>
<p>十四、冬，衞侯、鄭伯盟於曲濮。</p>
<p>十五、從祀先公。</p>
<p>貴復正也。</p>
<p>十六、盜竊寶玉、大弓。</p>
<p>寶玉者，封圭也。大弓者，武王之戎弓也。周公受賜，藏之魯。非其所以與人而與人，謂之亡；非其所取而取之，謂之盜。</p>