<h2>襄公八年</h2>
<p>一、八年，春，王正月，公如晉。</p>
<p>二、夏，葬鄭僖公。</p>
<p>三、鄭人侵蔡，獲蔡公子濕。</p>
<p>人，微者也。侵，淺事也。而獲公子，公子病矣。</p>
<p>四、季孫宿會晉侯、鄭伯、齊人、宋人、衞人、邾人於邢丘。</p>
<p>見魯之失正也，公在而大夫會也。</p>
<p>五、公至自晉。</p>
<p>六、莒人伐我東鄙。</p>
<p>七、秋，九月，大雩。</p>
<p>八、冬，楚公子貞帥師伐鄭。</p>
<p>九、晉侯使士匄來聘。</p>