<h2>襄公二十五年</h2>
<p>一、二十有五年，春，齊崔杼帥師伐我北鄙。</p>
<p>二、夏，五月，乙亥，齊崔杼弒其君光。</p>
<p>莊公失言，淫於崔氏。</p>
<p>三、公會晉侯、宋公、衞侯、鄭伯、曹伯、莒子、邾子、滕子、薛伯、杞伯、小邾子於夷儀。</p>
<p>四、六月，壬子，鄭公孫舍之帥師入陳。</p>
<p>五、秋，八月，己巳，諸侯同於重丘。</p>
<p>六、公至自會。</p>
<p>七、衞侯入於夷儀。</p>
<p>八、楚屈建帥師滅舒鳩。</p>
<p>九、冬，鄭公孫夏帥師伐陳。</p>
<p>十、十有二月，吳子謁伐楚，門於巢，卒。</p>
<p>以伐楚之事，門於巢，卒也。於巢者，外乎楚也。門於巢，乃伐楚也。諸侯不生名，取卒之名，加之伐楚之上者，見以伐楚卒也。其見以伐楚卒何也？古者大國過小邑，小邑必飾城而請罪，禮也。吳子謁伐楚，至巢，入其門，門人射吳子，有矢創，反舍而卒。古者雖有文事，必有武備。非巢之不飾城而請罪，非吳子之自輕也。</p>