<h2>襄公二十九年</h2>
<p>一、二十有九年，春，公在楚。</p>
<p>閔公也。</p>
<p>二、夏，五月，公至自楚。</p>
<p>喜之也。致君者，殆其往，而喜其反，此致君之意義也。</p>
<p>三、庚午，衞侯衎卒。</p>
<p>四、閽弒吳子餘祭。</p>
<p>閽，門者也，寺人也。不稱名姓，閽不得齊於人。不稱其君，閽不得君其君也。禮，君不使無恥，不近刑人，不狎敵，不邇怨。賤人非所貴也，貴人非所刑也，刑人非所近也。舉至賤而加之吳，吳子近刑人也。閽弒吳子餘祭，仇人也。</p>
<p>五、仲孫羯會晉荀盈、齊高止、宋華定、衞世叔儀、鄭公孫段、曹人、莒人、邾人、滕人、薛人、小邾人，城杞。</p>
<p>古者，天子封諸侯，其地足以容其民，其民足以滿城以自守也。杞危而不能自守，故諸侯之大夫相帥以城之，此變之正也。</p>
<p>六、晉侯使士鞅來聘。</p>
<p>七、杞子來盟。</p>
<p>八、吳子使札來聘。</p>
<p>吳其稱子何也？善使延陵季子，故進之也。身賢，賢也。使賢，亦賢也。延陵季子之賢，尊君也。其名，成尊於上也。</p>
<p>九、秋，九月，葬衞獻公。</p>
<p>十、齊高止出奔北燕。</p>
<p>其曰北燕，從史文也。</p>
<p>十一、冬，仲孫羯如晉。</p>