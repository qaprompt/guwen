<h2>襄公二十年</h2>
<p>一、二十年，春，王正月，辛亥，仲孫速會莒人，盟於向。</p>
<p>二、夏，六月，庚申，公會晉侯、齊侯、宋公、衞侯、鄭伯、曹伯、莒子、邾子、滕子、薛伯、杞伯、小邾子，盟於澶淵。</p>
<p>三、秋，公至自會。</p>
<p>四、仲孫速帥師伐邾。</p>
<p>五、蔡殺其大夫公子濕，蔡公子履出奔楚。</p>
<p>六、陳侯之弟光出奔楚。</p>
<p>諸侯之尊，弟兄不能以屬通。其弟云者，親之也。親而奔之，惡也。</p>
<p>七、叔老如齊。</p>
<p>八、冬，十月，丙辰，朔，日有食之。</p>
<p>九、季孫宿如宋。</p>