<h2>桓公十七年</h2>
<p>一、十有七年，春，正月，丙辰，公會齊侯、紀侯盟於黃。</p>
<p>二、二月，丙午，公及邾儀父盟於趡。</p>
<p>三、夏，五月，丙午，及齊師戰於郎。</p>
<p>內諱敗，舉其可道者也。不言其人，以吾敗也。不言及之者，為內諱也。</p>
<p>四、六月，丁丑，蔡侯封人卒。</p>
<p>五、秋，八月，蔡季自陳歸於蔡。</p>
<p>蔡季，蔡之貴者也。自陳，陳有奉焉爾。</p>
<p>六、癸巳，葬蔡桓侯。</p>
<p>七、及宋人、衞人伐邾。</p>
<p>八、冬，十月，朔，日有食之。</p>
<p>言朔不言日，食既朔也。</p>