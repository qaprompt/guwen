<h2>襄公元年</h2>
<p>一、元年，春，王正月，公即位。</p>
<p>繼正即立，正也。</p>
<p>二、仲孫蔑會晉欒黶、宋華元、衞寧殖、曹人、莒人、邾人、滕人、薛人，圍宋彭城。</p>
<p>繫彭城於宋者，不與魚石，正也。</p>
<p>三、夏，晉韓厥帥師伐鄭。仲孫蔑會齊崔杼、曹人、邾人、杞人次於鄫。</p>
<p>四、秋，楚公子壬夫帥師侵宋。</p>
<p>五、九月，辛酉，天王崩。</p>
<p>六、邾子來朝。</p>
<p>七、冬，衞侯使公孫剽來聘。晉侯使荀罃來聘。</p>