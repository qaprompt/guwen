<h2>昭公十二年</h2>
<p>一、十有二年，春，齊高偃帥師納北燕伯於陽。</p>
<p>納者，內不受也。燕伯之不名何也？不以高偃挈燕伯也。</p>
<p>二、三月，壬申，鄭伯嘉卒。</p>
<p>三、夏，宋公使華定來聘。</p>
<p>四、公如晉，至河乃還。</p>
<p>季孫氏不使遂乎晉也。</p>
<p>五、五月，葬鄭簡公。</p>
<p>六、楚殺其大夫成虎。</p>
<p>七、秋，七月。</p>
<p>八、冬，十月，公子憖出奔齊。</p>
<p>九、楚子伐徐。</p>
<p>十、晉伐鮮虞。</p>
<p>其曰晉，狄之也。其狄之何也？不正其與夷狄交伐中國，故狄稱之也。</p>