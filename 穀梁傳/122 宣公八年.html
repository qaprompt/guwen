<h2>宣公八年</h2>
<p>一、八年，春，公至自會。</p>
<p>二、夏，六月，公子遂如齊，至黃乃復。</p>
<p>乃者，亡乎人之辭也。復者，事畢也，不專公命也。</p>
<p>三、辛巳，有事於大廟。仲遂卒於垂。壬午，猶繹。萬入，去籥。</p>
<p>為若反命而後卒也。此公子也，其曰仲何也？疏之也。何為疏之也？是不卒者也。不疏則無用見其不卒也。則其卒之何也？以譏乎宣也。其譏乎宣何也？聞大夫之喪，則去樂卒事。猶者，可以已之辭也。繹者，祭之旦日之享賓也。以其為之變，譏之也。</p>
<p>四、戊子，夫人熊氏薨。</p>
<p>五、晉師、白狄伐秦。</p>
<p>六、楚人滅舒鄝。</p>
<p>七、秋，七月，甲子，日有食之，既。</p>
<p>八、冬，十月，己丑，葬我小君頃熊。雨，不克葬。庚寅，日中而克葬。</p>
<p>葬既有日，不為雨止，禮也。雨不克葬，喪不以制也。而，緩辭也。足乎日之辭也。</p>
<p>九、城平陽。</p>
<p>十、楚師伐陳。</p>