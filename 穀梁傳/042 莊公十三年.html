<h2>莊公十三年</h2>
<p>一、十有三年，春，齊人、宋人、陳人、蔡人、邾人會於北杏。</p>
<p>是齊侯、宋公也，其曰人何也？始疑之。何疑焉？桓非受命之伯也。將以事授之者也，曰可矣乎？未乎？舉人眾之辭也。</p>
<p>二、夏，六月，齊人滅遂。</p>
<p>遂，國也。其不日，微國也。</p>
<p>三、秋，七月。</p>
<p>四、冬，公會齊侯，盟於柯。</p>
<p>曹劌之盟也，信齊侯也。桓盟雖內與，不日，信也。</p>