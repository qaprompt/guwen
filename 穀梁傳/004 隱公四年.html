<h2>隱公四年</h2>
<p>一、四年，春，王二月，莒人伐杞，取牟婁。</p>
<p>傳曰：言伐言取，所惡也。諸侯相伐，取地於是始，故謹而志之也。</p>
<p>二、戊申，衞祝吁弒其君完。</p>
<p>大夫弒其君，以國氏者，嫌也，弒而代之也。</p>
<p>三、夏，公及宋公遇於清。</p>
<p>及者，內為志焉爾。遇者，志相得也。</p>
<p>四、宋公、陳侯、蔡人、衞人伐鄭。</p>
<p>五、秋，翬帥師會宋公、陳侯、蔡人、衞人伐鄭。</p>
<p>翬者何也？公子翬也。其不稱公子何也？貶之也。何為貶之也？與於弒公，故貶之也。</p>
<p>六、九月，衞人殺祝吁於濮。</p>
<p>稱人以殺，殺有罪也。其月，謹之也。祝吁之挈，失嫌也。於濮者，譏失賊也。</p>
<p>七、冬，十有二月，衞人立晉。</p>
<p>衞人者，眾辭也。立者，不宜立者也。晉之名，惡也。其稱人以立之何也？得眾也。得眾則是賢也。賢則其曰不宜立何也？春秋之義，諸侯與正不與賢也。</p>