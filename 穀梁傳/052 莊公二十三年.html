<h2>莊公二十三年</h2>
<p>一、二十有三年，春，公至自齊。</p>
<p>二、祭叔來聘。</p>
<p>其不言使何也？天子之內臣也。不正其外交，故不與使也。</p>
<p>三、夏，公如齊觀社。</p>
<p>常事曰視，非常曰觀。觀，無事之辭也，以是為尸女也。無事不出竟。</p>
<p>四、公至自齊。</p>
<p>公如往時，正也。致月，故也。如往月，致月，有懼焉爾。</p>
<p>五、荊人來聘。</p>
<p>善累而後進之。其曰人何也？舉道不待再。</p>
<p>六、公及齊侯遇於穀。</p>
<p>及者，內為志焉爾。遇者，志相得也。</p>
<p>七、蕭叔朝公。</p>
<p>微國之君，未爵命者。其不言來，於外也。朝於廟，正也。於外，非正也。</p>
<p>八、秋，丹桓宮楹。</p>
<p>禮，天子、諸侯黝堊，大夫倉，士黈，丹楹，非禮也。</p>
<p>九、冬，十有一月，曹伯射姑卒。</p>
<p>十、十有二月，甲寅，公會齊侯於扈。</p>