<h2>莊公二年</h2>
<p>一、二年，春，王二月，葬陳莊公。</p>
<p>二、夏，公子慶父帥師伐於餘丘。</p>
<p>國而曰伐。於餘丘，邾之邑也。其曰伐何也？公子貴矣，師重矣，而敵人之邑，公子病矣。病公子，所以譏乎公也。其一曰，君在而重之也。</p>
<p>三、秋，七月，齊王姬卒。</p>
<p>為之主者，卒之也。</p>
<p>四、冬，十有二月，夫人姜氏會齊侯於禚。</p>
<p>婦人既嫁，不踰竟。踰竟，非正也。婦人不言會，言會，非正也。</p>
<p>五、乙酉，宋公馮卒。</p>