<h2>昭公十四年</h2>
<p>一、十有四年，春，意如至自晉。</p>
<p>大夫執則致，致則名。意如惡，然而致，見君臣之禮也。</p>
<p>二、三月，曹伯滕卒。</p>
<p>三、夏，四月。</p>
<p>四、秋，葬曹武公。</p>
<p>五、八月，莒子去疾卒。</p>
<p>六、冬，莒殺其公子意恢。</p>
<p>言公子而不言大夫，莒無大夫也。莒無大夫而曰公子意恢，意恢賢也。曹、莒皆無大夫，其所以無大夫者，其義異也。</p>