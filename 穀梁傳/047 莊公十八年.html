<h2>莊公十八年</h2>
<p>一、十有八年，春，王三月，日有食之。</p>
<p>不言日，不言朔，夜食也。何以知其夜食也？曰，王者朝日，故雖為天子，必有尊也。貴為諸侯，必有長也。故天子朝日，諸侯朝朔。</p>
<p>二、夏，公追戎於濟西。</p>
<p>其不言戎之伐我何也？以公之追之，不使戎邇於我也。於濟西者，大之也。何大焉？為公之追之也。</p>
<p>三、秋，有蜮。</p>
<p>一有一亡曰有。蜮，射人者也。</p>
<p>四、冬，十月。</p>