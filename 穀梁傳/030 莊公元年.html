<h2>莊公元年</h2>
<p>一、元年，春，王正月。</p>
<p>繼弒君不言即位，正也。繼弒君不言即位之為正，何也？曰先君不以其道終，則子不忍即位也。</p>
<p>二、三月，夫人孫於齊。</p>
<p>孫之為言猶遜也，諱奔也。接練時，錄母之變，始人之也。不言氏姓，貶之也。人之於天也，以道受命；於人也，以言受命。不若於道者，天絕之也；不若於言者，人絕之也。臣子大受命。</p>
<p>三、夏，單伯逆王姬。</p>
<p>單伯者何？吾大夫之命乎天子者也。命大夫，故不名也。其不言如何也？其義不可受於京師也。其義不可受於京師何也？曰躬君弒於齊，使之主婚，與齊為禮，其義固不可受也。</p>
<p>四、秋，築王姬之館於外。</p>
<p>築，禮也。於外，非禮也。築之為禮何也？主王姬者，必自公門出。於廟則已尊，於寢則已卑。為之築，節矣。築之外，變之正也。築之外變之為正何也？仇仇之人，非所以接婚姻也。衰麻非所以接弁冕也。其不言齊侯之來逆何也？不使齊侯得與吾為禮也。</p>
<p>五、冬，十月，乙亥，陳侯林卒。</p>
<p>諸侯日卒，正也。</p>
<p>六、王使榮叔來錫桓公命。</p>
<p>禮有受命，無來錫命。錫命，非正也。生服之，死行之，禮也。生不服，死追錫之，不正甚矣。</p>
<p>七、王姬歸於齊。</p>
<p>為之中者歸之也。</p>
<p>八、齊師遷紀、郱、鄑、郚。</p>
<p>郱、鄑、郚，國也。或曰：遷紀於郱、鄑、郚。</p>