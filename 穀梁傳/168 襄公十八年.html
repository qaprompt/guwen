<h2>襄公十八年</h2>
<p>一、十有八年，春，白狄來。</p>
<p>二、夏，晉人執衞行人石買。</p>
<p>稱行人，怨接於上也。</p>
<p>三、秋，齊侯伐我北鄙。</p>
<p>四、冬，十月，公會晉侯、宋公、衞侯、鄭伯、曹伯、莒子、邾子、滕子、薛伯、杞伯、小邾子同圍齊。</p>
<p>非圍而曰圍，齊有大焉，亦有病焉。非大而足同焉？諸侯同罪之也，亦病矣。</p>
<p>五、曹伯負芻卒於師。</p>
<p>於師，閔之也。</p>
<p>六、楚公子午帥師伐鄭。</p>