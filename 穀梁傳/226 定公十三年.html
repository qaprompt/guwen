<h2>定公十三年</h2>
<p>一、十有三年，春，齊侯次於垂葭。</p>
<p>二、夏，築蛇淵囿。</p>
<p>三、大蒐於比蒲。</p>
<p>四、衞公孟彄帥師伐曹。</p>
<p>五、秋，晉趙鞅入於晉陽以叛。</p>
<p>以者，不以者也。叛，直叛也。</p>
<p>六、冬，晉荀寅、士吉射入於朝歌以叛。</p>
<p>七、晉趙鞅歸於晉。</p>
<p>此叛也，其以歸言之何也？貴其以地反也。貴其以地反，則是大利也。非大利也，許悔過也。許悔過，則何以言叛也？以地正國也。以地正國，則何以言叛？其入無君命也。</p>
<p>八、薛弒其君比。</p>