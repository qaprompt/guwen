<h2>僖公二十年</h2>
<p>一、二十年，春，新作南門。</p>
<p>作，為也，有加其度也。言新，有故也，非作也。南門者，法門也。</p>
<p>二、夏，郜子來朝。</p>
<p>三、五月，己巳，西宮災。</p>
<p>謂之新宮，則近為禰宮。以謚言之，則如疏之然，以是為閔宮也。</p>
<p>四、鄭人入滑。</p>
<p>五、秋，齊人、狄人盟於邢。</p>
<p>邢為主焉爾。邢小，其為主何也？其為主乎救齊。</p>
<p>六、冬，楚人伐隨。</p>