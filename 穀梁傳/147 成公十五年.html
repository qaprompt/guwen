<h2>成公十五年</h2>
<p>一、十有五年，春，王二月，葬衞定公。</p>
<p>二、三月，乙巳，仲嬰齊卒。</p>
<p>此公孫也，其曰仲何也？子由父疏之也。</p>
<p>三、癸丑，公會晉侯、衞侯、鄭伯、曹伯、宋世子成、齊國佐、邾人同盟於戚。晉侯執曹伯，歸於京師。</p>
<p>以晉侯而斥執曹伯，惡晉侯也。不言之，急辭也。斷在晉侯也。</p>
<p>四、公至自會。</p>
<p>五、夏，六月，宋公固卒。</p>
<p>六、楚子伐鄭。</p>
<p>七、秋，八月，庚辰，葬宋共公。</p>
<p>月卒日葬，非葬者也。此其言葬何也？以其葬共姬，不可不葬共公也。葬共姬，則其不可不葬共公何也？夫人之義，不可踰君。為賢者崇也。</p>
<p>八、宋華元出奔晉。</p>
<p>九、宋華元自晉歸於宋。</p>
<p>十、宋殺其大夫山。</p>
<p>十一、宋魚石出奔楚。</p>
<p>十二、冬，十有一月，叔孫僑如會晉士燮、齊高無咎、宋華元、衞孫林父、鄭公子鰌、邾人，會吳於鍾離。</p>
<p>會又會，外之也。</p>
<p>十三、許遷於葉。</p>
<p>遷者，猶得其國家以往者也。其地，許復見也。</p>