<h2>成公九年</h2>
<p>一、九年，春，王正月，杞伯來迎叔姬之喪以歸。</p>
<p>夫無逆出妻之喪而為之也。</p>
<p>二、公會晉侯、齊侯、宋公、衞侯、鄭伯、曹伯、莒子、杞伯同盟於蒲。</p>
<p>三、公至自會。</p>
<p>四、二月，伯姬歸於宋。</p>
<p>五、夏，季孫行父如宋致女。</p>
<p>致者，不致者也。婦人在家制於父，既嫁制於夫。如宋致女，是以我盡之也。不正，故不與內稱也。逆者微，故致女詳其事，賢伯姬也。</p>
<p>六、晉人來媵。</p>
<p>媵，淺事也，不志。此其志何也？以伯姬之不得其所，故盡其事也。</p>
<p>七、秋，七月，丙子，齊侯無野卒。</p>
<p>八、晉人執鄭伯。</p>
<p>九、晉欒書帥師伐鄭。</p>
<p>不言戰，以鄭伯也。為尊者諱恥，為賢者諱過，為親者諱疾。</p>
<p>十、冬，十有一月，葬齊頃公。</p>
<p>十一、楚公子嬰齊帥師伐莒。庚申，莒潰。楚人入鄆。</p>
<p>其日，莒雖夷狄，猶中國也。大夫潰莒而之楚，是以知其上為事也。惡之，故謹而日之也。</p>
<p>十二、秦人、白狄伐晉。</p>
<p>十三、鄭人圍許。</p>
<p>十四、城中城。</p>
<p>城中城者，非外民也。</p>