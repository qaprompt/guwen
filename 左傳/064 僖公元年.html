<h2>僖公元年</h2>
<p>【經】</p>
<p>元年春王正月。</p>
<p>齊師、宋師、曹伯次于聶北，救邢。</p>
<p>夏六月，邢遷于夷儀。齊師、宋師、曹師城邢。</p>
<p>秋七月戊辰，夫人姜氏薨于夷，齊人以歸。</p>
<p>楚人伐鄭。八月，公會齊侯、宋公、鄭伯、曹伯、邾人于檉。</p>
<p>九月，公敗邾師于偃。</p>
<p>冬十月壬午，公子友帥師敗莒于酈。獲莒拏。</p>
<p>十有二月丁巳，夫人氏之喪至自齊。</p>
<p>【傳】</p>
<p>元年春，不稱即位，公出故也。公出復入，不書，諱之也。諱國惡，禮也。</p>
<p>諸侯救邢。邢人潰，出奔師。師遂逐狄人，具邢器用而遷之，師無私焉。</p>
<p>夏，邢遷于夷儀，諸侯城之，救患也。凡侯伯，救患、分災、討罪，禮也。</p>
<p>秋，楚人伐鄭，鄭即齊故也。盟於犖，謀救鄭也。</p>
<p>九月，公敗邾師于偃，虛丘之戍將歸者也。</p>
<p>冬，莒人來求賂。公子友敗諸酈，獲莒子之弟拏。非卿也，嘉獲之也。公賜季友汶陽之田及費。</p>
<p>夫人氏之喪至自齊。君子以齊人殺哀姜也為已甚矣！女子，從人者也。</p>