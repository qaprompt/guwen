<h2>宣公五年</h2>
<p>【經】</p>
<p>五年春，公如齊。</p>
<p>夏，公至自齊。</p>
<p>秋九月，齊高固來逆叔姬。</p>
<p>叔孫得臣卒。</p>
<p>冬，齊高固及子叔姬來。</p>
<p>楚人伐鄭。</p>
<p>【傳】</p>
<p>五年春，公如齊，高固使齊侯止公，請叔姬焉。</p>
<p>夏，公至自齊，書，過也。</p>
<p>秋九月，齊高固來逆女，自為也。故書曰「逆叔姬」，卿自逆也。</p>
<p>冬，來，反馬也。</p>
<p>楚子伐鄭，陳及楚平。晉荀林父救鄭，伐陳。</p>