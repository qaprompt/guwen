<h2>文公元年</h2>
<p>【經】</p>
<p>元年春王正月，公即位。</p>
<p>二月癸亥，日有食之。</p>
<p>天王使叔服來會葬。</p>
<p>夏四月丁巳，葬我君僖公。</p>
<p>天王使毛伯來錫公命。</p>
<p>晉侯伐衛。</p>
<p>叔孫得臣如京師。</p>
<p>衛人伐晉。</p>
<p>秋，公孫敖會晉侯於戚。</p>
<p>冬十月丁未，楚世子商臣弒其君頵。</p>
<p>公孫敖如齊。</p>
<p>【傳】</p>
<p>元年春，王使內史叔服來會葬。公孫敖聞其能相人也，見其二子焉。叔服曰：「穀也食子，難也收子。穀也豐下，必有後於魯國。」</p>
<p>於是閏三月，非禮也。先王之正時也，履端於始，舉正於中，歸餘於終。履端於始，序則不愆；舉正於中，民則不惑；歸餘於終，事則不悖。</p>
<p>夏四月丁巳，葬僖公。</p>
<p>王使毛伯衛來賜公命。叔孫得臣如周拜。</p>
<p>晉文公之季年，諸侯朝晉。衛成公不朝，使孔達侵鄭，伐緜、訾，及匡。晉襄公既祥，使告於諸侯而伐衛，及南陽。先且居曰：「傚尤，禍也。請君朝王，臣從師。」晉侯朝王于溫，先且居、胥臣伐衛。五月辛酉朔，晉師圍戚。六月戊戌，取之，獲孫昭子。衛人使告於陳。陳共公曰：「更伐之，我辭之。」衛孔達帥師伐晉，君子以為古。古者，越國而謀。</p>
<p>秋，晉侯疆戚田，故公孫敖會之。</p>
<p>初，楚子將以商臣為大子，訪諸令尹子上。子上曰：「君之齒未也，而又多愛，黜乃亂也。楚國之舉，恆在少者。且是人也。蠭目而豺聲，忍人也，不可立也。」弗聽。既，又欲立王子職而黜大子商臣。商臣聞之而未察，告其師潘崇曰：「若之何而察之？」潘崇曰：「享江芈而勿敬也。」從之。江芈怒曰：「呼，役夫！宜君王之欲殺女而立職也。」告潘崇曰：「信矣。」潘崇曰：「能事諸乎？」曰：「不能。」「能行乎？」曰：「不能。」「能行大事乎？」曰：「能。」冬十月，以宮甲圍成王。王請食熊蹯而死，弗聽。丁未，王縊。諡之曰：「靈」，不瞑；曰：「成」，乃瞑。穆王立，以其為大子之室與潘崇，使為大師，且掌環列之尹。</p>
<p>穆伯如齊，始聘焉，禮也。凡君即位，卿出並聘，踐脩舊好，要結外授，好事鄰國，以衛社稷，忠信，卑讓之道也。忠，德之正也；信，德之固也；卑讓，德之基也。</p>
<p>殽之役，晉人既歸秦帥，秦大夫及左右皆言於秦伯曰：「是敗也，孟明之罪也，必殺之。」秦伯曰：「是孤之罪也。周芮良夫之詩曰；『大風有隧，貪人敗類，聽言則對，誦言如醉，匪用其良，覆俾我悖。』是貪故也，孤之謂矣。孤實貪以禍夫子，夫子何罪？」復使為政。</p>