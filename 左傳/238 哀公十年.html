<h5>左傳</h5>　　　<span class="style11">哀公十年</span>
      <hr>
 
  <p>【經】<br>
    十年春王二月，邾子益來奔。<br>
    公會吳伐齊。<br>
    三月戊戌，齊侯陽生卒。<br>
    夏，宋人伐鄭。<br>
    晉趙鞅帥師侵齊。<br>
    五月，公至自伐齊。<br>
    葬齊悼公。<br>
    衛公孟彄自齊歸于衛。<br>
    薛伯夷卒。<br>
    秋，葬薛惠公。<br>
    冬，楚公子結帥師伐陳。<br>
    吳救陳。</p>
  <p>【傳】</p>
  <p>十年春，邾隱公來奔。齊甥也，故遂奔齊。</p>
  <p>公會吳子、邾子、郯子伐齊南鄙，師于鄎。</p>
  <p>齊人弒悼公，赴于師。吳子三日哭于軍門之外。徐承帥舟師將自海入齊，齊人敗之，吳師乃還。</p>
  <p>夏，趙鞅帥師伐齊，大夫請卜之。趙孟曰：「吾卜於此起兵，事不再令，卜不襲吉，行也。」於是乎取犁及轅，毀高唐之郭，侵及賴而還。</p>
  <p>秋，吳子使來復儆師。</p>
  <p>冬，楚子期伐陳，吳延州來季子救陳，謂子期曰：「二君不務德，而力爭諸侯，民何罪焉？我請退，以為子名，務德而安民。」乃還。</p>
  <hr>
  