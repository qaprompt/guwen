<h5>左傳</h5>　　　<span class="style11">莊公二十三年</span>
      <hr>
 
  <p> 【經】<br>
    二十有三年春，公至自齊。<br>
    祭叔來聘。<br>
    夏，公如齊觀社。<br>
    公至自齊。<br>
    荊人來聘。<br>
    公及齊侯遇于穀。<br>
    蕭叔朝公。<br>
    秋，丹桓宮楹。<br>
    冬十有一月，曹伯射姑卒。<br>
    十有二月甲寅，公會齊侯盟于扈。
  </p><p>【傳】</p>
  <p>二十三年夏，公如齊觀社，非禮也。曹劌諫曰：「不可。夫禮，所以整民也。故會以訓上下之則，制財用之節；朝以正班爵之義，帥長幼之序；征伐以討其不然。諸侯有王，王有巡守，以大習之。非是，君不舉矣。君舉必書，書而不法，後嗣何觀？」</p>
  <p>晉桓、莊之族偪，獻公患之。士蒍曰：「去富子，則羣公子可謀也已。」公曰：「爾試其事。」士蒍與羣公子謀，譖富子而去之。</p>
  <p>秋，丹桓宮之楹。</p>
  <hr>
  