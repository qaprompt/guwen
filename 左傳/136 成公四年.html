<h2>成公四年</h2>
<p>【經】</p>
<p>四年春，宋公使華元來聘。</p>
<p>三月壬申，鄭伯堅卒。</p>
<p>杞伯來朝。</p>
<p>夏四月甲寅，臧孫許卒。</p>
<p>公如晉。</p>
<p>葬鄭襄公。</p>
<p>秋，公至自晉。</p>
<p>冬，城鄆。</p>
<p>鄭伯伐許。</p>
<p>【傳】</p>
<p>四年，春，宋華元來聘，通嗣君也。</p>
<p>杞伯來朝，歸叔姬故也。</p>
<p>夏，公如晉。晉侯見公，不敬。季文子曰：「晉侯必不免。《詩》曰：『敬之敬之！天惟顯思，命不易哉！』夫晉侯之命，在諸侯矣，可不敬乎？」</p>
<p>秋，公至自晉，欲求成于楚而叛晉。季文子曰：「不可。晉雖無道，未可叛也。國大、臣睦，而邇於我，諸侯聽焉，未可以貳。史佚之志有之，曰：『非我族類，其心必異。』楚雖大，非吾族也，其肯字我乎？」公乃止。</p>
<p>冬，十一月，鄭公孫申帥師疆許田。許人敗諸展陂。鄭伯伐許，取鉏任、泠敦之田。</p>
<p>晉欒書將中軍，荀首佐之，士燮佐上軍，以救許伐鄭，取泛、祭。楚子反救鄭，鄭伯與許男訟焉，皇戌攝鄭伯之辭。子反不能決也，曰：「君若辱在寡君，寡君與其二三臣，共聽兩君之所欲，成其可知也。不然，側不足以知二國之成。」</p>
<p>晉趙嬰通于趙莊姬。</p>