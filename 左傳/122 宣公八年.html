<h2>宣公八年</h2>
<p>【經】</p>
<p>八年春，公至自會。</p>
<p>夏六月，公子遂如齊，至黃乃復。</p>
<p>辛巳，有事于大廟，仲遂卒于垂。壬午，猶繹，萬入，去籥。</p>
<p>戊子，夫人贏氏薨。</p>
<p>晉師、白狄伐秦。</p>
<p>楚人滅舒蓼。</p>
<p>秋七月甲子，日有食之，既。</p>
<p>冬十月己丑，葬我小君敬贏，雨，不克葬。庚寅，日中而克葬。</p>
<p>城平陽。</p>
<p>楚師伐陳。</p>
<p>【傳】</p>
<p>八年春，白狄及晉平。夏，會晉伐秦。晉人獲秦諜，殺諸絳市，六日而蘇。</p>
<p>有事于大廟，襄仲卒而繹，非禮也。</p>
<p>楚為眾舒叛，故伐舒蓼，滅之。楚子疆之，及滑汭。盟吳、越而還。</p>
<p>晉胥克有蠱疾，郤缺為政。秋，廢胥克，使趙朔佐下軍。</p>
<p>冬，葬敬贏，旱，無麻，始用葛茀。雨，不克葬，禮也。禮，卜葬，先遠日，辟不懷也。</p>
<p>城平陽，書，時也。</p>
<p>陳及晉平。楚師伐陳，取成而還。</p>