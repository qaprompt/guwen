<h2>宣公九年</h2>
<p>【經】</p>
<p>九年春王正月，公如齊。</p>
<p>公至自齊。</p>
<p>夏，仲孫蔑如京師。</p>
<p>齊侯伐萊。</p>
<p>秋，取根牟。</p>
<p>八月，滕子卒。</p>
<p>九月，晉侯、宋公、衛侯、鄭伯、曹伯會于扈。</p>
<p>晉荀林父帥師伐陳。</p>
<p>辛酉，晉侯黑臀卒于扈。</p>
<p>冬十月癸酉，衛侯鄭卒。</p>
<p>宋人圍滕。</p>
<p>楚子伐鄭。</p>
<p>晉郤缺帥師救鄭。</p>
<p>陳殺其大夫洩冶。</p>
<p>【傳】</p>
<p>九年春，王使來徵聘。夏，孟獻子聘於周，王以為有禮，厚賄之。</p>
<p>秋，取根牟，言易也。</p>
<p>滕昭公卒。</p>
<p>會于扈，討不睦也。陳侯不會，晉荀林父以諸侯之師伐陳。晉侯卒于扈，乃還。</p>
<p>冬，宋人圍滕，因其喪也。</p>
<p>陳靈公與孔寧、儀行父通於夏姬，皆衷其衵服，以戲于朝。洩冶諫曰：「公卿宣淫，民無効焉！且聞不令，君其納之。」公曰：「吾能改矣。」公告二子，二子請殺之，公弗禁，遂殺洩冶。孔子曰：「《詩》云：『民之多辟，無自立辟。』其洩冶之謂乎。」</p>
<p>楚子為厲之役故，伐鄭。</p>
<p>晉郤缺救鄭，鄭伯敗楚師于柳棼。國人皆喜，唯子良憂曰：「是國之災也，吾死無日矣。」</p>