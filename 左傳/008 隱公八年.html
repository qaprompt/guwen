<h2>隱公八年</h2>
<p>【經】</p>
<p>八年春，宋公、衛侯遇于垂。</p>
<p>三月，鄭伯使宛來歸祊。庚寅，我入祊。</p>
<p>夏六月己亥，蔡侯考父卒。辛亥，宿男卒。</p>
<p>秋七月庚午，宋公、齊侯、衛侯盟于瓦屋。</p>
<p>八月，葬蔡宣公。</p>
<p>九月辛卯，公及莒人盟于浮來。</p>
<p>螟。</p>
<p>冬十有二月，無駭卒。</p>
<p>【傳】</p>
<p>八年春，齊侯將平宋、衛，有會期。宋公以幣請於衛，請先相見，衛侯許之，故遇于犬丘。</p>
<p>鄭伯請釋泰山之祀而祀周公，以泰山之祊易許田。三月，鄭伯使宛來歸祊，不祀泰山也。</p>
<p>夏，虢公忌父始作卿士于周。</p>
<p>四月甲辰，鄭公子忽如陳逆婦媯。辛亥，以媯氏歸。甲寅，入于鄭。陳鍼子送女。先配而後祖。鍼子曰：「是不為夫婦。誣其祖矣，非禮也，何以能育？」</p>
<p>齊人卒平宋、衛于鄭。秋，會于溫，盟于瓦屋，以釋東門之役，禮也。</p>
<p>八月丙戌，鄭伯以齊人朝王，禮也。</p>
<p>公及莒人盟于浮來，以成紀好也。</p>
<p>冬，齊侯使來告成三國。公使眾仲對曰：「君釋三國之圖，以鳩其民，君之惠也。寡君聞命矣，敢不承受君之明德。」</p>
<p>無駭卒。羽父請謚與族。公問族於眾仲。眾仲對曰：「天子建德，因生以賜姓，胙之土而命之氏。諸侯以字為謚，因以為族。官有世功，則有官族，邑亦如之。」公命以字為展氏。</p>