<h2>文公九年</h2>
<p>【經】</p>
<p>九年春，毛伯來求金。</p>
<p>夫人姜氏如齊。</p>
<p>二月，叔孫得臣如京師。辛丑，葬襄王。</p>
<p>晉人殺其大夫先都。</p>
<p>三月，夫人姜氏至自齊。</p>
<p>晉人殺其大夫士縠及箕鄭父。</p>
<p>楚人伐鄭。</p>
<p>公子遂會晉人、宋人、衛人、許人救鄭。</p>
<p>夏，狄侵齊。</p>
<p>秋八月，曹伯襄卒。</p>
<p>九月癸西，地震。</p>
<p>冬，楚子使椒來聘。</p>
<p>秦人來歸僖公、成風之襚。葬曹共公。</p>
<p>【傳】</p>
<p>九年春王正月己酉，使賊殺先克。乙丑，晉人殺先都，梁益耳。</p>
<p>毛伯衛來求金，非禮也。不書王命，未葬也。</p>
<p>二月莊叔如周。葬襄王。</p>
<p>三月甲戌，晉人殺箕鄭父、士縠、蒯得。</p>
<p>范山言於楚子曰：「晉君少，不在諸侯，北方可圖也。」楚子師于狼淵以伐鄭，囚公子堅、公子尨及樂耳。鄭及楚平。</p>
<p>公子遂會晉趙盾、宋華耦、衛孔達、許大夫救鄭，不及楚師。卿不書，緩也，以懲不恪。</p>
<p>夏，楚侵陳，克壺丘，以其服於晉也。</p>
<p>秋，楚公子朱自東夷伐陳，陳人敗之，獲公子茷。陳懼，乃及楚平。</p>
<p>冬，楚子越椒來聘，執幣傲。叔仲惠伯曰：「是必滅若敖氏之宗。傲其先君，神弗福也。」</p>
<p>秦人來歸僖公、成風之襚，禮也。諸侯相弔賀也，雖不當事，苟有禮焉，書也，以無忘舊好。</p>