<h2>桓公十四年</h2>
<p>【經】</p>
<p>十有四年春正月，公會鄭伯于曹。</p>
<p>無冰。</p>
<p>夏五，鄭伯使其弟語來盟。</p>
<p>秋八月壬申，御廩災。乙亥，嘗。</p>
<p>冬十有二月丁巳，齊侯祿父卒。</p>
<p>宋人以齊人、蔡人、衛人、陳人伐鄭。</p>
<p>【傳】</p>
<p>十四年春，會于曹。曹人致餼，禮也。</p>
<p>夏，鄭子人來尋盟，且修曹之會。</p>
<p>秋八月壬申，御廩災。乙亥，嘗。書，不害也。</p>
<p>冬，宋人以諸侯伐鄭，報宋之戰也。焚渠門，入，及大逵。伐東郊，取牛首。以大宮之椽歸為盧門之椽。</p>