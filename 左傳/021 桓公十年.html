<h2>桓公十年</h2>
<p>【經】</p>
<p>十年春王正月，庚申，曹伯終生卒。</p>
<p>夏五月，葬曹桓公。</p>
<p>秋，公會衛侯于桃丘，弗遇。</p>
<p>冬十有二月丙午，齊侯、衛侯、鄭伯來戰于郎。</p>
<p>【傳】</p>
<p>十年春，曹桓公卒。</p>
<p>虢仲譖其大夫詹父於王。詹父有辭，以王師伐虢。夏，虢公出奔虞。</p>
<p>秋，秦人納芮伯萬于芮。</p>
<p>初，虞叔有玉，虞公求旃。弗獻。既而悔之。曰：「周諺有之：『匹夫無罪，懷璧其罪。』吾焉用此，其以賈害也？」乃獻之。又求其寶劍。叔曰：「是無厭也。無厭，將及我。」遂伐虞公，故虞公出奔共池。</p>
<p>冬，齊、衛、鄭來戰于郎，我有辭也。初，北戎病齊，諸侯救之。鄭公子忽有功焉。齊人餼諸侯，使魯次之。魯以周班後鄭。鄭人怒，請師於齊。齊人以衛師助之。故不稱侵伐。先書齊、衛，王爵也。</p>