<h2>隱公五年</h2>
<p>【經】</p>
<p>五年春，公矢魚于棠。</p>
<p>夏四月，葬衛桓公。</p>
<p>秋，衛師入郕。</p>
<p>九月，考仲子之宮。初獻六羽。</p>
<p>邾人、鄭人伐宋。</p>
<p>螟。</p>
<p>冬十有二月，辛巳，公子彄卒。</p>
<p>宋人伐鄭，圍長葛。</p>
<p>【傳】</p>
<p>五年春，公將如棠觀魚者。臧僖伯諫曰：「凡物不足以講大事，其材不足以備器用，則君不舉焉。君，將納民於軌、物者也。故講事以度軌量謂之軌，取材以章物采謂之物，不軌不物謂之亂政。亂政亟行，所以敗也。故春蒐、夏苗、秋獮、冬狩，皆於農隙以講事也。三年而治兵，入而振旅，歸而飲至，以數軍實。昭文章，明貴賤，辨等列，順少長，習威儀也。鳥獸之肉不登於俎，皮革齒牙、骨角毛羽不登於器，則公不射，古之制也。若夫山林川澤之實，器用之資，皁隸之事，官司之守，非君所及也。」公曰：「吾將略地焉。」遂往，陳魚而觀之。僖伯稱疾不從。書曰「公矢魚于棠」，非禮也，且言遠地也。</p>
<p>曲沃莊伯以鄭人、邢人伐翼，王使尹氏、武氏助之。翼侯奔隨。</p>
<p>夏，葬衛桓公。衛亂，是以緩。</p>
<p>四月，鄭人侵衛牧，以報東門之役。衛人以燕師伐鄭。鄭祭足、原繁、洩駕以三軍軍其前，使曼伯與子元潛軍軍其後。燕人畏鄭三軍而不虞制人。六月，鄭二公子以制人敗燕師于北制。君子曰：「不備不虞，不可以師。」</p>
<p>曲沃叛王。秋，王命虢公伐曲沃，而立哀侯于翼。</p>
<p>衛之亂也，郕人侵衛，故衛師入郕。</p>
<p>九月，考仲子之宮，將萬焉。公問羽數於眾仲。對曰：「天子用八，諸侯用六，大夫四，士二。夫舞，所以節八音，而行八風，故自八以下。」公從之。于是初獻六羽，始用六佾也。</p>
<p>宋人取邾田。邾人告於鄭曰：「請君釋憾於宋，敝邑為道。」鄭人以王師會之。伐宋，入其郛，以報東門之役。宋人使來告命。公聞其入郛也，將救之，問於使者曰：「師何及？」對曰：「未及國。」公怒，乃止，辭使者曰：「君命寡人同恤社稷之難，今問諸使者，曰『師未及國』，非寡人之所敢知也。」</p>
<p>冬，十二月辛已，臧僖伯卒。公曰：「叔父有憾於寡人，寡人弗敢忘。葬之加一等。」</p>
<p>宋人伐鄭，圍長葛，以報入郛之役也。</p>