<h2>定公十五年</h2>
<p>【經】</p>
<p>十有五年春王正月，邾子來朝。</p>
<p>鼷鼠食郊牛，牛死，改卜牛。</p>
<p>二月辛丑，楚子滅胡，以胡子豹歸。</p>
<p>夏五月辛亥，郊。</p>
<p>壬申，公薨于高寢。</p>
<p>鄭罕達帥師伐宋。</p>
<p>齊侯、衛侯次于渠蒢。</p>
<p>邾子來奔喪。</p>
<p>秋七月壬申，姒氏卒。</p>
<p>八月庚辰朔，日有食之。</p>
<p>九月，滕子來會葬。</p>
<p>丁巳，葬我君定公，雨，不克葬。戊午，日下昃，乃克葬。</p>
<p>辛巳，葬定姒。</p>
<p>冬，城漆。</p>
<p>【傳】</p>
<p>十五年春，邾隱公來朝。子貢觀焉。邾子執玉高，其容仰；公受玉卑，其容俯。子貢曰：「以禮觀之，二君者，皆有死亡焉。夫禮，死生存亡之體也。將左右周旋、進退俯仰，於是乎取之；朝祀喪戎，於是乎觀之。今正月相朝，而皆不度，心已亡矣。嘉事不體，何以能久？高仰，驕也；卑俯，替也。驕近亂，替近疾。君為主，其先亡乎！」</p>
<p>吳之入楚也，胡子盡俘楚邑之近胡者。楚既定，胡子豹又不事楚，曰：「存亡有命，事楚何為？多取費焉。」二月，楚滅胡。</p>
<p>夏五月壬申，公薨。仲尼曰：「賜不幸言而中，是使賜多言者也。」</p>
<p>鄭罕達敗宋師于老丘。</p>
<p>齊侯、衛侯次于蘧挐，謀救宋也。</p>
<p>秋七月壬申，姒氏卒。不稱夫人，不赴，且不祔也。</p>
<p>葬定公，雨，不克襄事，禮也。</p>
<p>葬定姒，不稱小君，不成喪也。</p>
<p>冬，城漆。書，不時告也。</p>