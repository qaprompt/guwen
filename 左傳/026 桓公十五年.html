<h5>左傳</h5>　　　<span class="style11">桓公十五年</span>
      <hr>
 
  <p> 【經】<br>
    十有五年春二月，天王使家父來求車。<br>
    三月乙未，天王崩。<br>
    夏四月己巳，葬齊僖公。<br>
    五月，鄭伯突出奔蔡。<br>
    鄭世子忽復歸于鄭。<br>
    許叔入于許。<br>
    公會齊侯于艾。<br>
    邾人、牟人、葛人來朝。<br>
    秋九月，鄭伯突入于櫟。<br>
    冬十有一月，公會宋公、衛侯、陳侯于袲，伐鄭。
  </p><p>【傳】</p>
  <p>十五年春，天王使家父來求車，非禮也。諸侯不貢車、服，天子不私求財。</p>
  <p>祭仲專，鄭伯患之，使其壻雍糾殺之。將享諸郊。雍姬知之，謂其母曰：「父與夫孰親？」其母曰：「人盡夫也，父一而已，胡可比也？」遂告祭仲曰：「雍氏舍其室而將享子於郊，吾惑之，以告。」祭仲殺雍糾，尸諸周氏之汪。公載以出，曰：「謀及婦人，宜其死也。」夏，厲公出奔蔡。</p>
  <p>六月乙亥，昭公入。</p>
  <p>許叔入于許。</p>
  <p>公會齊侯于艾，謀定許也。</p>
  <p>秋，鄭伯因櫟人殺檀伯，而遂居櫟。</p>
  <p>冬，會于袲，謀伐鄭，將納厲公也。弗克而還。</p>
  <hr>
  