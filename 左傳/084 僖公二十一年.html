<h2>僖公二十一年</h2>
<p>【經】</p>
<p>二十一年春，狄侵衛。</p>
<p>宋人、齊人、楚人盟于鹿上。</p>
<p>夏，大旱。</p>
<p>秋，宋公、楚子、陳侯、蔡侯、鄭伯、許男、曹伯會于盂。執宋公以伐宋。</p>
<p>冬，公伐邾。</p>
<p>楚人使宜申來獻捷。</p>
<p>十有二月癸丑，公會諸侯，盟于薄，釋宋公。</p>
<p>【傳】</p>
<p>二十一年春，宋人為鹿上之盟，以求諸侯於楚。楚人許之。公子目夷曰：「小國爭盟，禍也。宋其亡乎，幸而後敗。」</p>
<p>夏，大旱，公欲焚巫、尪。臧文仲曰：「非旱備也。脩城郭，貶食省用，務穡勸分，此其務也。巫、尪何為？天欲殺之，則如勿生；若能為旱，焚之滋甚。」公從之。是歲也，饑而不害。</p>
<p>秋，諸侯會宋公于盂。子魚曰：「禍其在此乎！君欲已甚，其何以堪之？」於是楚執宋公以伐宋。冬，會于薄以釋之。子魚曰：「禍猶未也，未足以懲君。」</p>
<p>任、宿、須句、顓臾，風姓也。實司大皥與有濟之祀，以服事諸夏。邾人滅須句，須句子來奔，因成風也。成風為之言於公曰：「崇明祀，保小寡，周禮也；蠻夷猾夏，周禍也。若封須句，是崇皥、濟而修祀紓禍也。」</p>