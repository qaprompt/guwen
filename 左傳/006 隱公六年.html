<h2>隱公六年</h2>
<p>【經】</p>
<p>六年春，鄭人來渝平。</p>
<p>夏五月辛酉，公會齊侯盟于艾。</p>
<p>秋七月。</p>
<p>冬，宋人取長葛。</p>
<p>【傳】</p>
<p>六年春，鄭人來渝平，更成也。</p>
<p>翼九宗五正頃父之子嘉父，逆晉侯于隨，納諸鄂。晉人謂之鄂侯。</p>
<p>夏，盟于艾，始平于齊也。</p>
<p>五月庚申，鄭伯侵陳，大獲。往歲，鄭伯請成于陳，陳侯不許。五父諫曰：「親仁善鄰，國之寶也。君其許鄭。」陳侯曰：「宋、衛實難，鄭何能為？」遂不許。</p>
<p>君子曰：「善不可失，惡不可長，其陳桓公之謂乎？長惡不悛，從自及也。雖欲救之，其將能乎？《商書》曰：『惡之易也，如火之燎于原，不可鄉邇，其猶可撲滅？』周任有言曰：『為國家者，見惡，如農夫之務去草焉，芟夷蘊崇之，絕其本根，勿使能殖，則善者信矣。』」</p>
<p>秋，宋人取長葛。</p>
<p>冬，京師來告饑。公為之請糴於宋、衛、齊、鄭，禮也。</p>
<p>鄭伯如周，始朝桓王也。王不禮焉。周桓公言於王曰：「我周之東遷，晉、鄭焉依。善鄭以勸來者，猶懼不蔇，況不禮焉？鄭不來矣！」</p>