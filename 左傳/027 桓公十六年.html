<h2>桓公十六年</h2>
<p>【經】</p>
<p>十有六年春正月，公會宋公、蔡侯、衛侯于曹。</p>
<p>夏四月，公會宋公、衛侯、陳侯、蔡侯伐鄭。</p>
<p>秋七月，公至自伐鄭。</p>
<p>冬，城向。</p>
<p>十有一月，衛侯朔出奔齊。</p>
<p>【傳】</p>
<p>十六年春正月，會于曹，謀伐鄭也。</p>
<p>夏，伐鄭。</p>
<p>秋七月，公至自伐鄭，以飲至之禮也。</p>
<p>冬，城向，書，時也。</p>
<p>初，衛宣公烝於夷姜，生急子，屬諸右公子。為之娶於齊，而美，公取之，生壽及朔，屬壽於左公子。夷姜縊。宣姜與公子朔構急子。公使諸齊，使盜待諸莘，將殺之。壽子告之，使行。不可，曰：「棄父之命，惡用子矣！有無父之國則可也。」及行，飲以酒，壽子載其旌以先，盜殺之。急子至，曰：「我之求也。此何罪？請殺我乎！」又殺之。二公子故怨惠公。十一月，左公子洩、右公子職立公子黔牟。惠公奔齊。</p>