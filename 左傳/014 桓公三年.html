<h2>桓公三年</h2>
<p>【經】</p>
<p>三年春正月，公會齊侯于嬴。</p>
<p>夏，齊侯、衛侯胥命于蒲。</p>
<p>六月，公會杞侯于郕。</p>
<p>秋七月壬辰朔，日有食之，既。</p>
<p>公子翬如齊逆女。</p>
<p>九月，齊侯送姜氏于讙。</p>
<p>公會齊侯於讙。</p>
<p>夫人姜氏至自齊。</p>
<p>冬，齊侯使其弟年來聘。</p>
<p>有年。</p>
<p>【傳】</p>
<p>三年春，曲沃武公伐翼，次于陘庭，韓萬御戎，梁弘為右，逐翼侯于汾隰，驂絓而止。夜獲之，及欒共叔。</p>
<p>會于嬴，成昬于齊也。</p>
<p>夏，齊侯、衛侯胥命于蒲，不盟也。</p>
<p>公會杞侯于郕，杞求成也。</p>
<p>秋，公子翬如齊逆女。修先君之好。故曰「公子」。</p>
<p>齊侯送姜氏于讙，非禮也。凡公女嫁于敵國，姊妹，則上卿送之，以禮於先君；公子，則下卿送之。於大國，雖公子，亦上卿送之。於天子，則諸卿皆行，公不自送。於小國，則上大夫送之。</p>
<p>冬，齊仲年來聘，致夫人也。</p>
<p>芮伯萬之母芮姜惡芮伯之多寵人也，故逐之，出居于魏。</p>