<h5>左傳</h5>　　　<span class="style11">定公七年</span>
      <hr>
 
  <p>【經】<br>
    七年春王正月。<br>
    夏四月。<br>
    秋，齊侯、鄭伯盟于鹹。<br>
    齊人執衛行人北宮結以侵衛。<br>
    齊侯、衛侯盟于沙。<br>
    大雩。<br>
    齊國夏帥師伐我西鄙。<br>
    九月，大雩。<br>
    冬十月。</p>
  <p>【傳】</p>
  <p>七年春二月，周儋翩入于儀栗以叛。</p>
  <p>齊人歸鄆、陽關，陽虎居之以為政。</p>
  <p>夏四月，單武公、劉桓公敗尹氏于窮谷。</p>
  <p>秋，齊侯、鄭伯盟于鹹，徵會于衛。衛侯欲叛晉，諸大夫不可。使北宮結如齊，而私於齊侯曰：「執結以侵我。」齊侯從之，乃盟于瑣。</p>
  <p>齊國夏伐我。陽虎御季桓子，公斂處父御孟懿子，將宵軍齊師。齊師聞之，墮，伏而待之。處父曰：「虎不圖禍，而必死。」苫夷曰：「虎陷二子於難，不待有司，余必殺女。」虎懼，乃還，不敗。</p>
  <p>冬十一月戊午，單子、劉子逆王于慶氏。晉籍秦送王。己巳，王入于王城，館于公族黨氏，而後朝于莊宮。</p>
  <hr>
  