<h2>僖公十三年</h2>
<p>【經】</p>
<p>十有三年春，狄侵衛。</p>
<p>夏四月，葬陳宣公。公會齊侯、宋公、陳侯、鄭伯、許男、曹伯于鹹。</p>
<p>秋九月，大雩。</p>
<p>冬，公子友如齊。</p>
<p>【傳】</p>
<p>十三年春，齊侯使仲孫湫聘于周，且言王子帶。事畢，不與王言。歸，復命曰：「未可。王怒未怠，其十年乎。不十年，王弗召也。」</p>
<p>夏，會于鹹，淮夷病杞故，且謀王室也。</p>
<p>秋，為戎難故，諸侯戍周，齊仲孫湫致之。</p>
<p>冬，晉薦饑，使乞糴于秦。秦伯謂子桑：「與諸乎？」對曰：「重施而報，君將何求？重施而不報，其民必攜，攜而討焉，無眾，必敗。」謂百里：「與諸乎？」對曰：「天災流行，國家代有，救災恤鄰，道也。行道，有福。」丕鄭之子豹在秦，請伐晉。秦伯曰：「其君是惡，其民何罪？」秦于是乎輸粟于晉，自雍及絳相繼，命之曰「汎舟之役」。</p>