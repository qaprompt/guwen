<h2>文公十一年</h2>
<p>【經】</p>
<p>十有一年春，楚子伐麇。</p>
<p>夏，叔仲彭生會晉郤缺于承筐。</p>
<p>秋，曹伯來朝。</p>
<p>公子遂如宋。</p>
<p>狄侵齊。</p>
<p>冬十月甲午，叔孫得臣敗狄于鹹。</p>
<p>【傳】</p>
<p>十一年春，楚子伐麇，成大心服麇師於防渚。潘崇復伐麇，至于錫穴。</p>
<p>夏，叔仲惠伯會晉郤缺于承筐，謀諸侯之從於楚者。</p>
<p>秋，曹文公來朝，即位而來見也。</p>
<p>襄仲聘于宋，且言司城蕩意諸而復之，因賀楚師之不害也。</p>
<p>鄋瞞侵齊，遂伐我。公卜，使叔孫得臣追之，吉。侯叔夏御莊叔，緜房甥為右，富父終甥駟乘。冬十月甲午，敗狄于鹹，獲長狄僑如。富父終甥摏其喉以戈，殺之，埋其首於子駒之門，以命宣伯。</p>
<p>初，宋武公之世，鄋瞞伐宋。司徒皇父帥師禦之，耏班御皇父充石，公子穀甥為右，司寇牛父駟乘，以敗狄于長丘，獲長狄緣斯，皇父之二子死焉。宋公於是以門賞耏班，使食其征，謂之耏門。</p>
<p>晉之滅潞也，獲僑如之弟焚如。齊襄公之二年，鄋瞞伐齊，齊王子成父獲其弟榮如，埋其首於周首之北門。衛人獲其季簡如，鄋瞞由是遂亡。</p>
<p>郕大子朱儒自安於夫鍾，國人弗徇。</p>