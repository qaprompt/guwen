<h2>桓公十七年</h2>
<p>【經】</p>
<p>十有七年春正月丙辰，公會齊侯、紀侯盟于黃。</p>
<p>二月丙午，公會邾儀父，盟于趡。</p>
<p>夏五月丙午，及齊師戰于奚。</p>
<p>六月丁丑，蔡侯封人卒。</p>
<p>秋八月，蔡季自陳歸于蔡。</p>
<p>癸巳，葬蔡桓侯。</p>
<p>及宋人、衛人伐邾。</p>
<p>冬十月朔，日有食之。</p>
<p>【傳】</p>
<p>十七年春，盟于黃，平齊、紀，且謀衛故也。</p>
<p>乃邾儀父盟于趡，尋蔑之盟也。</p>
<p>夏，及齊師戰于奚，疆事也。於是齊人侵魯疆，疆吏來告，公曰：「疆場之事，慎守其一，而備其不虞。姑盡所備焉。事至而戰，又何謁焉？」</p>
<p>蔡桓侯卒。蔡人召蔡季于陳。</p>
<p>秋，蔡季自陳歸于蔡，蔡人嘉之也。</p>
<p>伐邾，宋志也。</p>
<p>冬十月朔，日有食之。不書日，官失之也。天子有日官，諸侯有日御。日官居卿以厎日，禮也。日御不失日，以授百官于朝。</p>
<p>初，鄭伯將以高渠彌為卿，昭公惡之，固諫，不聽，昭公立，懼其殺己也。辛卯，弒昭公，而立公子亹。君子謂「昭公知所惡矣」。公子達曰：「高伯其為戮乎？復惡已甚矣。」</p>