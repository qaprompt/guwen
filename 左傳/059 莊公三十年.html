<h5>左傳</h5>　　　<span class="style11">莊公三十年</span>
      <hr>
 
  <p> 【經】<br>
    三十年春王正月。<br>
    夏，次于成。<br>
    秋七月，齊人降鄣。<br>
    八月癸亥，葬紀叔姬。<br>
    九月庚午朔，日有食之，鼓、用牲于社。<br>
    冬，公及齊侯遇于魯濟。<br>
    齊人伐山戎。
  </p><p>【傳】</p>
  <p>三十年春，王命虢公討樊皮。夏四月丙辰，虢公入樊，執樊仲皮，歸于京師。</p>
  <p>楚公子元歸自伐鄭，而處王宮，鬬射師諫，則執而梏之。秋，申公鬬班殺子元，鬬穀於菟為令尹，自毀其家，以紓楚國之難。</p>
  <p>冬，遇于魯濟，謀山戎也，以其病燕故也。</p>
  <hr>
  