<h2>卦五十三</h2>
<h6>漸 風山漸 巽上 艮下</h6>
<p>漸。女歸吉，利貞。</p>
<p>彖曰：漸之進也，女歸吉也。進得位，往有功也。進以正，可以正邦也。其位剛得中也，止而巽，動不窮也。</p>
<p>象曰：山上有木，漸。君子以居賢德善俗。</p>
<p>初六：鴻漸于干，小子厲，有言无咎。象曰：小子之厲，義无咎也。</p>
<p>六二：鴻漸于磐，飲食衎衎，吉。象曰：飲食衎衎，不素飽也。</p>
<p>九三：鴻漸于陸，夫征不復，婦孕不育，凶。利禦寇。象曰：夫征不復，離群醜也；婦孕不育，失其道也。利用禦寇，順相保也。</p>
<p>六四：鴻漸于木，或得其桷，无咎。象曰：或得其桷，順以巽也。</p>
<p>九五：鴻漸于陵，婦三歲不孕，終莫之勝，吉。象曰：終莫之勝吉，得所願也。</p>
<p>上九：鴻漸于陸，其羽可用為儀，吉。象曰：其羽可用為儀吉，不可亂也。</p>