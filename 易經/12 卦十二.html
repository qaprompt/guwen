<h2>卦十二</h2>
<h6>否 天地否 乾上 坤下</h6>
<p>否。之匪人，不利君子，貞，大往小來。</p>
<p>彖曰：否，之匪人，不利君子，貞，大往小來。則是天地不交而萬物不通也，上下不交而天下无邦也。內陰而外陽，內柔而外剛，內小人而外君子。小人道長，君子道消也。</p>
<p>象曰：天地不交，否；君子以儉德辟難，不可榮以祿。</p>
<p>初六：拔茅茹以其彙，貞，吉，亨。象曰：拔茅貞吉，志在君也。</p>
<p>六二：包承。小人吉，大人否，亨。象曰：大人否亨，不亂群也。</p>
<p>六三：包羞。象曰：包羞，位不當也。</p>
<p>九四：有命，无咎，疇離祉。象曰：有命，无咎，志行也。</p>
<p>九五：休否，大人吉；其亡其亡，繫于苞桑。象曰：大人之吉，位正當也。</p>
<p>上九：傾否，先否後喜。象曰：否終則傾，何可長也！</p>