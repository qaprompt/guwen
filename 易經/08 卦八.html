<h2>卦八</h2>
<h6>比 水地比 坎上 坤下</h6>
<p>比。吉。原筮，元永貞，无咎。不寧方來，後夫凶。</p>
<p>彖曰：比，吉也；比，輔也。下順從也。原筮，元永貞，无咎，以剛中也。不寧方來，上下應也。後夫凶，其道窮也。</p>
<p>象曰：地上有水，比；先王以建萬國，親諸侯。</p>
<p>初六：有孚比之，无咎。有孚盈缶，終來有他吉。象曰：比之初六，有他吉也。</p>
<p>六二：比之自內，貞吉。象曰：比之自內，不自失也。</p>
<p>六三：比之匪人。象曰：比之匪人，不亦傷乎？</p>
<p>六四：外比之，貞吉。象曰：外比於賢，以從上也。</p>
<p>九五：顯比，王用三驅，失前禽，邑人不誡，吉。象曰：顯比之吉，位正中也；舍逆取順，失前禽也，邑人不誡，上使中也。</p>
<p>上六：比之无首，凶。象曰：比之无首，无所終也。</p>