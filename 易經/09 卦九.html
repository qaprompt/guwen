<h5>易經</h5>　　　<span class="style11">卦九</span>
<hr>
<div class="b1Img"><img src="../../imgs/a006.gif" alt="巽卦"></p>
<p><img src="../../imgs/a001.gif" alt="乾卦"></div>
<h6>小畜　風天小畜　巽上 　乾下</h6>
<p>小畜。亨。密雲不雨，自我西郊。</p>
<p>彖曰：小畜，柔得位而上下應之，曰小畜。健而巽，剛中而志行，乃亨。密雲不雨，尚往也。自我西郊，施未行也。</p>
<p>象曰：風行天上，小畜；君子以懿文德。</p>
<p>初九：復自道，何其咎？吉。象曰：復自道，其義吉也。</p>
<p>九二：牽復，吉。象曰：牽復在中，亦不自失也。</p>
<p>九三：輿說輹，夫妻反目。象曰：夫妻反目，不能正室也。</p>
<p>六四：有孚，血去惕出，无咎。象曰：有孚惕出，上合志也。</p>
<p>九五：有孚攣如，富以其鄰。象曰：有孚攣如，不獨富也。</p>
<p>上九：既雨既處，尚德載；婦貞厲，月幾望；君子征凶。象曰：既雨既處，德積載也；君子征凶，有所疑也。</p>
<hr>                  
