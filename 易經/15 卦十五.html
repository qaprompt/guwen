<h2>卦十五</h2>
<h6>謙 地山謙 坤上 艮下</h6>
<p>謙。亨，君子有終。</p>
<p>彖曰：謙，亨，天道下濟而光明，地道卑而上行。天道虧盈而益謙，地道變盈而流謙，鬼神害盈而福謙，人道惡盈而好謙。謙尊而光，卑而不可踰，君子之終也。</p>
<p>象曰：地中有山，謙；君子以裒多益寡，稱物平施。</p>
<p>初六：謙謙君子，用涉大川，吉。象曰：謙謙君子，卑以自牧也。</p>
<p>六二：鳴謙，貞吉。象曰：鳴謙貞吉，中心得也。</p>
<p>九三：勞謙君子，有終吉。象曰：勞謙君子，萬民服也。</p>
<p>六四：无不利，撝謙。象曰：无不利，撝謙，不違則也。</p>
<p>六五：不富，以其鄰，利用侵伐，无不利。象曰：利用侵伐，征不服也。</p>
<p>上六：鳴謙，利用行師，征邑國。象曰：鳴謙，志未得也；可用行師，征邑國也。</p>