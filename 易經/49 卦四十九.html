<h2>卦四十九</h2>
<h6>革 澤火革 兌上 離下</h6>
<p>革。巳日乃孚，元亨利貞，悔亡。</p>
<p>彖曰：革，水火相息。二女同居，其志不相得，曰革。巳日乃孚，革而信之。文明以說，大亨以正，革而當，其悔乃亡。天地革而四時成。湯武革命，順乎天而應乎人，革之時義大矣哉！</p>
<p>象曰：澤中有火，革。君子以治歷明時。</p>
<p>初九：鞏用黃牛之革。象曰：鞏用黃牛，不可以有為也。</p>
<p>六二：巳日乃革之，征吉无咎。象曰：巳日革之，行有嘉也。</p>
<p>九三：征凶，貞厲。革言三就，有孚。象曰：革言三就，又何之矣！</p>
<p>九四：悔亡。有孚改命，吉。象曰：改命之吉，信志也。</p>
<p>九五：大人虎變，未占有孚。象曰：大人虎變，其文炳也。</p>
<p>上六：君子豹變，小人革面，征凶，居貞吉。象曰：君子豹變，其文蔚也；小人革面，順以從君也。</p>