<h2>卦十三</h2>
<h6>同人 天火同人 乾上 離下</h6>
<p>同人于野，亨，利涉大川，利君子貞。</p>
<p>彖曰：同人，柔得位得中而應乎乾，曰同人。同人曰：同人于野，亨，利涉大川。乾行也。文明以健，中正而應，君子正也。唯君子為能通天下之志。</p>
<p>象曰：天與火同人。君子以類族辨物。</p>
<p>初九：同人于門，无咎。象曰：出門同人，又誰咎也！</p>
<p>六二：同人于宗，吝。象曰：同人于宗，吝道也。</p>
<p>九三：伏戎于莽，升其高陵，三歲不興。象曰：伏戎于莽，敵剛也；三歲不興，安行也。</p>
<p>九四：乘其墉，弗克攻，吉。象曰：乘其墉，義弗克也；其吉，則困而反，則也。</p>
<p>九五：同人，先號咷而後笑，大師克相遇。象曰：同人之先，以中直也；大師相遇，言相克也。</p>
<p>上九：同人于郊，无悔。象曰：同人于郊，志未得也。</p>