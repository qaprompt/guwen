<h2>卦十九</h2>
<h6>臨 地澤臨 坤上 兌下</h6>
<p>臨。元、亨、利、貞。至于八月有凶。</p>
<p>彖曰：臨，剛浸而長，說而順，剛中而應。大亨以正，天之道也。至于八月有凶，消不久也。</p>
<p>象曰：澤上有地，臨。君子以教思无窮，容保民无疆。</p>
<p>初九：咸臨，貞吉。象曰：咸臨貞吉，志行正也。</p>
<p>九二：咸臨，吉，无不利。象曰：咸臨，吉，无不利，未順命也。</p>
<p>六三：甘臨，无攸利；既憂之，无咎。象曰：甘臨，位不當也；既憂之，咎不長也。</p>
<p>六四：至臨，无咎。象曰：至臨无咎，位當也。</p>
<p>六五：知臨，大君之宜，吉。象曰：大君之宜，行中之謂也。</p>
<p>上六：敦臨，吉，无咎。象曰：敦臨之吉，志在內也。</p>