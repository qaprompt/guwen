<h2>卦五</h2>
<h6>需 水天需 坎上 乾下</h6>
<p>需。有孚，光亨，貞吉，利涉大川。</p>
<p>彖曰：需，須也，險在前也，剛健而不陷其義，不困窮矣。需，有孚，光亨，貞吉，位乎天位，以正中也。利涉大川，往有功也。</p>
<p>象曰：雲上於天，需；君子以飲食宴樂。</p>
<p>初九：需于郊，利用恒，无咎。象曰：需于郊，不犯難行也；利用恒无咎，未失常也。</p>
<p>九二：需于沙，小有言，終吉。象曰：需于沙，衍在中也；雖小有言，以終吉也。</p>
<p>九三：需于泥，致寇至。象曰：需于泥，災在外也；自我致寇，敬慎不敗也。</p>
<p>六四：需于血，出自穴。象曰：需于血，順以聽也。</p>
<p>九五：需于酒食，貞吉。象曰：酒食貞吉，以中正也。</p>
<p>上六：入于穴，有不速之客三人來，敬之終吉。象曰：不速之客來，敬之終吉。雖不當位，未大失也。</p>