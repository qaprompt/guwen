<h2>卦三十六</h2>
<h6>明夷 地火明夷 坤上 離下</h6>
<p>明夷。利艱貞。</p>
<p>彖曰：明入地中，明夷。內文明而外柔順，以蒙大難，文王以之。利艱貞，晦其明也。內難而能正其志，箕子以之。</p>
<p>象曰：明入地中，明夷。君子以莅眾，用晦而明。</p>
<p>初九：明夷于飛，垂其翼；君子于行，三日不食。有攸往，主人有言。象曰：君子于行，義不食也。</p>
<p>六二：明夷于左股，用拯馬壯，吉。象曰：六二之吉，順以則也。</p>
<p>九三：明夷于南狩，得其大首，不可疾貞。象曰：南狩之志，乃得大也。</p>
<p>六四：入于左腹，獲明夷之心，于出門庭。象曰：入于左腹，獲心意也。</p>
<p>六五：箕子之明夷，利貞。象曰：箕子之貞，明不可息也。</p>
<p>上六：不明晦，初登于天，後入于地。象曰：初登于天，照四國也；後入于地，失則也。</p>