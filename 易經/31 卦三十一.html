<h2>卦三十一</h2>
<h6>咸 澤山咸 兌上 艮下</h6>
<p>咸。亨利貞。取女吉。</p>
<p>彖曰：咸，感也。柔上而剛下，二氣感應以相與，止而說，男下女，是以亨利貞，取女吉也。天地感而萬物化生，聖人感人心，而天下和平。觀其所感，而天地萬物之情可見矣！</p>
<p>象曰：山上有澤咸；君子以虛受人。</p>
<p>初六：咸其拇。象曰：咸其拇，志在外也。</p>
<p>六二：咸其腓，凶，居吉。象曰：雖凶居吉，順不害也。</p>
<p>九三：咸其股，執其隨，往吝。象曰：咸其股，亦不處也；志在隨人，所執下也。</p>
<p>九四：貞吉，悔亡，憧憧往來，朋從爾思。象曰：貞吉悔亡，未感害也；憧憧往來，未光大也。</p>
<p>九五：咸其脢，无悔。象曰：咸其脢，志末也。</p>
<p>上六：咸其輔頰舌。象曰：咸其輔頰舌，滕口說也。</p>