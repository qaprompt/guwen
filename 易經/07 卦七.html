<h2>卦七</h2>
<h6>師 地水師 坤上 坎下</h6>
<p>師。貞，丈人吉，无咎。</p>
<p>彖曰：師，眾也；貞，正也。能以眾正，可以王矣。剛中而應，行險而順，以此毒天下，而民從之，吉又何咎矣！</p>
<p>象曰：地中有水，師；君子以容民畜眾。</p>
<p>初六：師出以律，否臧，凶。象曰：師出以律，失律凶也。</p>
<p>九二：在師中，吉，无咎，王三錫命。象曰：在師中吉，承天寵也；王三錫命，懷萬邦也。</p>
<p>六三：師或輿尸，凶。象曰：師或輿尸，大无功也。</p>
<p>六四：師左次，无咎。象曰：左次无咎，未失常也。</p>
<p>六五：田有禽，利執言，无咎。長子帥師；弟子輿尸。貞凶。象曰：長子帥師，以中行也；弟子輿尸，使不當也。</p>
<p>上六：大君有命，開國承家，小人勿用。象曰：大君有命，以正功也；小人勿用，必亂邦也。</p>