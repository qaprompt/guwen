<h2>卦三十七</h2>
<h6>家人 風火家人 巽上 離下</h6>
<p>家人。利女貞。</p>
<p>彖曰：家人，女正位乎內，男正位乎外，男女正，天地之大義也。家人有嚴君焉，父母之謂也。父父子子，兄兄弟弟，夫夫婦婦，而家道正，正家而天下定矣！</p>
<p>象曰：風自火出，家人。君子以言有物，而行有恒。</p>
<p>初九：閑有家，悔亡。象曰：閑有家，志未變也。</p>
<p>六二：无攸遂，在中饋，貞吉。象曰：六二之吉，順以巽也。</p>
<p>九三：家人嗃嗃，悔厲吉；婦子嘻嘻，終吝。象曰：家人嗃嗃，未失也；婦子嘻嘻，失家節也。</p>
<p>六四：富家大吉。象曰：富家大吉，順在位也。</p>
<p>九五：王假有家，勿恤，吉。象曰：王假有家，交相愛也。</p>
<p>上九：有孚威如，終吉。象曰：威如之吉，反身之謂也。</p>