<h2>卦三</h2>
<h6>屯 水雷屯 坎上 震下</h6>
<p>屯，元、亨、利、貞。勿用有攸往，利建侯。</p>
<p>彖曰：屯，剛柔始交而難生，動乎險中，大亨貞。雷雨之動滿盈，天造草昧，宜建侯而不寧。</p>
<p>象曰：雲雷，屯。君子以經綸。</p>
<p>初九：磐桓，利居貞，利建侯。象曰：雖磐桓，志行正也。以貴下賤，大得民也。</p>
<p>六二：屯如邅如，乘馬班如。匪寇婚媾。女子貞不字，十年乃字。象曰：六二之難，乘剛也；十年乃字，反常也。</p>
<p>六三：即鹿无虞，惟入于林中；君子幾，不如舍。往吝。象曰：即鹿无虞，以從禽也；君子舍之，往吝窮也。</p>
<p>六四：乘馬班如。求婚媾；往吉，无不利。象曰：求而往，明也。</p>
<p>九五：屯其膏。小，貞吉；大，貞凶。象曰：屯其膏，施未光也。</p>
<p>上六：乘馬班如，泣血漣如。象曰：泣血漣如，何可長也？</p>