<h2>小雅 ‧ 魚藻之什</h2>
<p class="style6">魚藻</p>
<p><span class="style7">魚藻，刺幽王也。言萬物失其性，王居鎬京，將不能以自樂，故君子思古之武王焉。</span></p>
<p>魚在在藻，有頒其首。王在在鎬，豈樂飲酒。</p>
<p>魚在在藻，有莘其尾。王在在鎬，飲酒樂豈。</p>
<p>魚在在藻，依于其蒲。王在在鎬，有那其居。</p>
<p class="style7">魚藻三章，章四句。</p>
<p class="style6">采菽</p>
<p><span class="style7">采菽，刺幽王也。侮慢諸侯，諸侯來朝，不能錫命；以禮數徵會之，而無信義，君子見微而思古焉。</span></p>
<p>采菽采菽，筐之筥之。君子來朝，何錫予之？</p>
<p>雖無予之，路車乘馬。又何予之，玄袞及黼。</p>
<p>觱沸檻泉，言采其芹。君子來朝，言觀其旂。</p>
<p>其旂淠淠，鸞聲嘒嘒。載驂載駟，君子所屆。</p>
<p>赤芾在股，邪幅在下。彼交匪紓，天子所予。</p>
<p>樂只君子，天子命之。樂只君子，福祿申之。</p>
<p>維柞之枝，其葉蓬蓬。樂只君子，殿天子之邦。</p>
<p>樂只君子，萬福攸同。平平左右，亦是率從。</p>
<p>汎汎楊舟，紼纚維之。樂只君子，天子葵之。</p>
<p>樂只君子，福祿膍之。優哉游哉，亦是戾矣。</p>
<p class="style7">采菽五章，章八句。</p>
<p class="style6">角弓</p>
<p><span class="style7">角弓，父兄刺幽王也。不親九族而好讒佞，骨肉相怨，故作是詩也。</span></p>
<p>騂騂角弓，翩其反矣。兄弟昏姻，無胥遠矣。</p>
<p>爾之遠矣，民胥然矣。爾之教矣，民胥傚矣。</p>
<p>此令兄弟，綽綽有裕。不令兄弟，交相為瘉。</p>
<p>民之無良，相怨一方，受爵不讓，至于己斯亡。</p>
<p>老馬反為駒，不顧其後。如食宜饇，如酌孔取。</p>
<p>毋教猱升木，如塗塗附。君子有徽猷，小人與屬。</p>
<p>雨雪瀌瀌，見晛曰消。莫肯下遺，式居婁驕。</p>
<p>雨雪浮浮，見晛曰流。如蠻如髦，我是用憂。</p>
<p class="style7">角弓八章，章四句。</p>
<p class="style6">菀柳</p>
<p><span class="style7">菀柳，刺幽王也。暴虐無親而刑罰不中，諸侯皆不欲朝，言王者之不可朝事也。</span></p>
<p>有菀者柳，不尚息焉。上帝甚蹈，無自暱焉。俾予靖之，後予極焉。</p>
<p>有菀者柳，不尚愒焉。上帝甚蹈，無自瘵焉。俾予靖之，後予邁焉。</p>
<p>有鳥高飛，亦傅于天。彼人之心，于何其臻？曷予靖之，居以凶矜？</p>
<p class="style7">菀柳三章，章六句。</p>
<p class="style6">都人士</p>
<p><span class="style7">都人士，周人刺衣服無常也。古者長民，衣服不貳，從容有常，以齊其民，則民德歸壹，傷今不復見古人也。</span></p>
<p>彼都人士，狐裘黃黃。其容不改，出言有章。行歸于周，萬民所望。</p>
<p>彼都人士，臺笠緇撮。彼君子女，綢直如髮。我不見兮，我心不說。</p>
<p>彼都人士，充耳琇實。彼君子女，謂之尹吉。我不見兮，我心苑結。</p>
<p>彼都人士，垂帶而厲。彼君子女，卷髮如蠆。我不見兮，言從之邁。</p>
<p>匪伊垂之，帶則有餘。匪伊卷之，髮則有旟。我不見兮，云何盱矣。</p>
<p class="style7">都人士五章，章六句。</p>
<p class="style6">采綠</p>
<p><span class="style7">采綠，刺怨曠也。幽王之時多怨曠者也。</span></p>
<p>終朝采綠，不盈一匊。予髮曲局，薄言歸沐。</p>
<p>終朝采藍，不盈一襜。五日為期，六日不詹。</p>
<p>之子于狩，言韔其弓。之子于釣，言綸之繩。</p>
<p>其釣維何？維魴及鱮。維魴及鱮，薄言觀者。</p>
<p class="style7">采綠四章，章四句。</p>
<p class="style6">黍苗</p>
<p><span class="style7">黍苗，刺幽王也。不能膏潤天下，卿士不能行召伯之職焉。</span></p>
<p>芃芃黍苗，陰雨膏之。悠悠南行，召伯勞之。</p>
<p>我任我輦，我車我牛。我行既集，蓋云歸哉。</p>
<p>我徒我御，我師我旅。我行既集，蓋云歸處。</p>
<p>肅肅謝功，召伯營之。烈烈征師，召伯成之。</p>
<p>原隰既平，泉流既清。召伯有成，王心則寧。</p>
<p class="style7">黍苗五章，章四句。</p>
<p class="style6">隰桑</p>
<p><span class="style7">隰桑，刺幽王也。小人在位，君子在野，思見君子，盡心以事之。</span></p>
<p>隰桑有阿，其葉有難。既見君子，其樂如何？</p>
<p>隰桑有阿，其葉有沃。既見君子，云何不樂？</p>
<p>隰桑有阿，其葉有幽。既見君子，德音孔膠。</p>
<p>心乎愛矣，遐不謂矣？中心藏之，何日忘之。</p>
<p class="style7">隰桑四章，章四句。</p>
<p class="style6">白華</p>
<p><span class="style7">白華，周人刺幽后也。幽王取申女以為后，又得褒姒而黜申后，故下國化之，以妾為妻，以孽代宗，而王弗能治，周人為之作是詩也。</span></p>
<p>白華菅兮，白茅束兮。之子之遠，俾我獨兮。</p>
<p>英英白雲，露彼菅茅。天步艱難，之子不猶。</p>
<p>滮池北流，浸彼稻田。嘯歌傷懷，念彼碩人。</p>
<p>樵彼桑薪，卬烘于煁。維彼碩人，實勞我心。</p>
<p>鼓鍾于宮，聲聞于外。念子懆懆，視我邁邁。</p>
<p>有鶖在梁，有鶴在林。維彼碩人，實勞我心。</p>
<p>鴛鴦在梁，戢其左翼。之子無良，二三其德。</p>
<p>有扁斯石，履之卑兮。之子之遠，俾我疧兮。</p>
<p class="style7">白華八章，章四句。</p>
<p class="style6">緜蠻</p>
<p><span class="style7">緜蠻，微臣刺亂也。大臣不用仁心，遺忘微賤，不肯飲食教載之，故作是詩也。</span></p>
<p>緜蠻黃鳥，止于丘阿。道之云遠，我勞如何。</p>
<p>飲之食之，教之誨之。命彼後車，謂之載之。</p>
<p>緜蠻黃鳥，止于丘隅。豈敢憚行，畏不能趨。</p>
<p>飲之食之，教之誨之。命彼後車，謂之載之。</p>
<p>緜蠻黃鳥，止于丘側。豈敢憚行，畏不能極。</p>
<p>飲之食之，教之誨之。命彼後車，謂之載之。</p>
<p class="style7">緜蠻三章，章八句。</p>
<p class="style6">瓠葉</p>
<p><span class="style7">瓠葉，大夫刺幽王也。上棄禮而不能行，雖有牲牢饔餼，不肯用也。故思古之人，不以微薄廢禮焉。</span></p>
<p>幡幡瓠葉，采之亨之。君子有酒，酌言嘗之。</p>
<p>有兔斯首，炮之燔之。君子有酒，酌言獻之。</p>
<p>有兔斯首，燔之炙之。君子有酒，酌言酢之。</p>
<p>有兔斯首，燔之炮之。君子有酒，酌言醻之。</p>
<p class="style7">瓠葉四章，章四句。</p>
<p class="style6">漸漸之石</p>
<p><span class="style7">漸漸之石，下國刺幽王也。戎狄叛之，荊舒不至，乃命將率東征，役久病於外，故作是詩也。</span></p>
<p>漸漸之石，維其高矣。山川悠遠，維其勞矣。武人東征，不皇朝矣。</p>
<p>漸漸之石，維其卒矣。山川悠遠，曷其沒矣。武人東征，不皇出矣。</p>
<p>有豕白蹢，烝涉波矣。月離于畢，俾滂沱矣。武人東征，不皇他矣。</p>
<p class="style7">漸漸之石三章，章六句。</p>
<p class="style6">苕之華</p>
<p><span class="style7">苕之華，大夫閔時也。幽王之時，西戎東夷，交侵中國，師旅並起，因之以饑饉。君子閔周室之將亡，傷己逢之，故作是詩也。</span></p>
<p>苕之華，芸其黃矣。心之憂矣，維其傷矣！</p>
<p>苕之華，其葉青青。知我如此，不如無生！</p>
<p>牂羊墳首，三星在罶，人可以食，鮮可以飽。</p>
<p class="style7">苕之華三章，章四句。</p>
<p class="style6">何草不黃</p>
<p><span class="style7">何草不黃，下國刺幽王也。四夷交侵，中國背叛，用兵不息，視民如禽獸。君子憂之，故作是詩也。</span></p>
<p>何草不黃，何日不行。何人不將，經營四方。</p>
<p>何草不玄，何人不矜。哀我征夫，獨為匪民。</p>
<p>匪兕匪虎，率彼曠野。哀我征夫，朝夕不暇。</p>
<p>有芃者狐，率彼幽草。有棧之車，行彼周道。</p>
<p class="style7">何草不黃四章，章四句。</p>