<h2>國風 ‧ 周南</h2>
<span class="style3">(今河南西南部及湖北西北部一帶)</span>
<p class="style6">關雎</p>
<p><span class="style7">關雎，后妃之德也，風之始也，所以風天下而正夫婦也，故用之鄉人焉，用之邦國焉。</span></p>
<p class="style7">風，風也、教也。風以動之，教以化之。詩者，志之所之也，在心為志，發言為詩。情動於中而形於言，言之不足，故嗟歎之；嗟歎之不足，故永歌之；永歌之不足，不知手之舞之、足之蹈之也。情發於聲，聲成文謂之音。治世之音，安以樂，其政和；亂世之音，怨以怒，其政乖；亡國之音，哀以思，其民困。故正得失、動天地、感鬼神，莫近於詩。先王以是經夫婦、成孝敬、厚人倫、美教化、移風俗。</p>
<p class="style7">故詩有六義焉：一曰風，二曰賦，三曰比，四曰興，五曰雅，六曰頌。上以風化下，下以風刺上，主文而譎諫，言之者無罪，聞之者足以戒，故曰風。至于王道衰、禮義廢、政教失、國異政、家殊俗，而變風、變雅作矣。國史明乎得失之迹，傷人倫之廢，哀刑政之苛，吟詠情性，以風其上，達於事變而懷其舊俗者也。故變風發乎情，止乎禮義。發乎情，民之性也；止乎禮義，先王之澤也。是以一國之事，繫一人之本，謂之風。言天下之事，形四方之風，謂之雅。雅者，正也，言王政之所由廢興也。政有小大，故有小雅焉，有大雅焉。頌者，美盛德之形容，以其成功告於神明者也。是謂四始，詩之至也。然則關雎、麟趾之化，王者之風，故繫之周公。南，言化自北而南也。鵲巢、騶虞之德，諸侯之風也，先王之所以教，故繫之召公。周南 、召南，正始之道、王化之基，是以關雎樂得淑女以配君子，憂在進賢，不淫其色。哀窈窕、思賢才而無傷善之心焉，是關雎之義也。</p>
<p>關關雎鳩，在河之洲；窈窕淑女，君子好逑。</p>
<p>參差荇菜，左右流之；窈窕淑女，寤寐求之。</p>
<p>求之不得，寤寐思服，悠哉悠哉，輾轉反側。</p>
<p>參差荇菜，左右采之；窈窕淑女，琴瑟友之。</p>
<p>參差荇菜，左右芼之，窈窕淑女，鍾鼓樂之。</p>
<p class="style7">關雎五章，章四句；故言三章，一章章四句、二章章八句。</p>
<p class="style8">【語譯】</p>
<p class="style8">雎鳩這水鳥兒正關關聲和鳴著，在這小小的水洲上。體態美好又有德誼的女子，是人人夢寐以求的好配偶啊！</p>
<p class="style8">雜亂不齊的荇菜，在這河邊左右搖動著。體態美好又有德誼的女子，早晚都想求得啊！</p>
<p class="style8">追求不到，只好日夜思念著。唉！思之不已，翻來覆去是如何也睡不著。</p>
<p class="style8">雜亂不齊的荇菜，採荇女子正左右摘取著。體態美好又有德誼的女子啊，彈琴弄瑟好迎合她。</p>
<p>雜亂不齊的荇菜，採荇女子正左右揀取著。體態美好又有德誼的女子啊，敲鐘打鼓好迎娶她。</p>
<p>關雎被列在詩經的首篇，可見它的重要性與優美。在毛詩詩序中說關雎是「后妃之德也」，所以這篇是教化天下人正夫婦之倫。</p>
<p class="style8">據墨子說法，琴瑟鐘鼓皆非平民之樂，故這是王公貴族的婚姻教育詩。也有人說這是諷刺、舉賢、搶婚等等，什麼論調都有。我們要瞭解，在孔子時，詩經這本書是被拿來教導倫理五常的，從中去學習做人為政的大道理，所以即使有些只是民間的愛情歌謠，被穿鑿附會是顯而易見的，所以一大堆論調是想當然爾。</p>
<p class="style8">姑且不論其他，當就字面而言，這毋寧是描寫一男子見一美人而後單相思，欲追求，渴望結合的情詩。</p>
<p class="style8">雎鳩是一種水鳥，相傳這種鳥一生下來就定偶，恩愛非常，到死都不分，如有一方死亡，另一方會不再食，哀鳴而亡，所以古人常以雎鳩表夫妻間的堅貞愛情。聽到雎鳩如此協調和鳴，心中不免產生情思，那窈窕淑女正是人人欽羡的好伴侶。</p>
<p class="style8">雜亂的荇草在河岸左右搖動著，那心中愛慕的女子，也正準備採擷而搖擺著，這婀娜多姿形影多撩人，無時無刻不想追求到。也藉著這左右搖擺，暗示女子的心無法捉摸，表現出猶疑不前、患得患失的心情，這心情終日煎熬，連睡覺都思念到無以成眠。這種想愛卻不知如何愛，又無法不愛的情愁，表現十分淋漓。</p>
<p class="style8">這窈窕淑女正在河邊採集荇菜，愛慕之情已無以宣洩，心中只好幻想著，用悠揚的琴瑟來表與她已和鳴，用鐘鼓的喜樂之音，來表已迎娶她進門，以慰這相思之苦。在古代，琴瑟常用來表示夫妻合好，鐘鼓是用在婚嫁上的樂音，所以有注家說這是婚禮的祝賀詩，這男子終追求到所愛，如願以償。</p>
<p class="style8">《論語．八佾》有云：「關雎樂而不淫，哀而不傷。」這是非常中肯的評論。觀全詩充滿著浪漫情懷，從思慕，而欲追求，後渴望，描寫心理深刻細微，情感濃烈又不致無病呻吟。整首詩的音韻非常調合，我們今日讀之，亦朗朗上口。文字簡單樸實，藉採荇來表心之變化，詩之婉約表現即在此。無豔麗之感，無雕琢字句，但情感之表現卻如此豐富，比起其他的宗教詩，或王公貴族的享樂詩來說，這民間歌謠更貼近人心，更使我們瞭解與愛好。</p>
<p class="style8">【注釋】</p>
<p>雎鳩：雎ㄐㄩ，水鳥名。</p>
<p>關關：鳥的和鳴聲，是狀聲詞。</p>
<p>洲：水上的小陸地，如沙洲。</p>
<p>逑：聚合之意。好逑，好配偶之意。</p>
<p>參差：ㄘㄣㄘ雜亂不齊的樣子。</p>
<p>荇菜：荇ㄒㄧㄥˋ一種植物，即莧ㄒㄧㄢˋ菜。</p>
<p>寤寐：寤ㄨˋ早上睡醒時，寐晚上就寢時，比喻為無時無刻。</p>
<p>悠哉悠哉：思之不已的嘆息詞。</p>
<p>采：同採，古用采。</p>
<p>芼：ㄇㄠˋ摘取之意。</p>
<p>譯註：luo</p>
<p class="style6">葛覃</p>
<p><span class="style7">葛覃，后妃之本也。后妃在父母家，則志在於女功之事，躬儉節用，服澣濯之衣，尊敬師傅，則可以歸。安父母、化天下以婦道也。</span></p>
<p>葛之覃兮，施于中谷，維葉萋萋。黃鳥于飛，集于灌木，其鳴喈喈。</p>
<p>葛之覃兮，施于中谷，維葉莫莫。是刈是濩，為絺為綌，服之無斁。</p>
<p>言告師氏，言告言歸，薄汙我私，薄澣我衣；害澣害否？歸寧父母。</p>
<p class="style7">葛覃三章，章六句。</p>
<p class="style6">卷耳</p>
<p><span class="style7">卷耳，后妃之志也。又當輔佐君子，求賢審官，知臣下之勤勞；內有進賢之志，而無險詖私謁之心，朝夕思念，至於憂勤也。</span></p>
<p>采采卷耳，不盈頃筐；嗟我懷人，寘彼周行。</p>
<p>陟彼崔嵬，我馬虺隤；我姑酌彼金罍，維以不永懷。</p>
<p>陟彼高岡，我馬玄黃；我姑酌彼兕觥，維以不永傷。</p>
<p>陟彼砠矣，我馬瘏矣，我僕痡矣，云何吁矣！</p>
<p class="style7">卷耳四章，章四句。</p>
<p class="style6">樛木</p>
<p><span class="style7">樛木，后妃逮下也。言能逮下而無嫉妬之心焉。</span></p>
<p>南有樛木，葛藟纍之；樂只君子，福履綏之。</p>
<p>南有樛木，葛藟荒之；樂只君子，福履將之。</p>
<p>南有樛木，葛藟縈之；樂只君子，福履成之。</p>
<p class="style7">樛木三章，章四句。</p>
<p class="style6">螽斯</p>
<p><span class="style7">螽斯，后妃子孫眾多也。言若螽斯，不妬忌，則子孫眾多也。</span></p>
<p>螽斯羽，詵詵兮，宜爾子孫振振兮！</p>
<p>螽斯羽，薨薨兮，宜爾子孫繩繩兮！</p>
<p>螽斯羽，揖揖兮，宜爾子孫蟄蟄兮！</p>
<p class="style7">螽斯三章，章四句。</p>
<p class="style6">桃夭</p>
<p><span class="style7">桃夭，后妃之所致也。不妬忌，則男女以正、婚姻以時，國無鰥民也。</span></p>
<p>桃之夭夭，灼灼其華；之子于歸，宜其室家。</p>
<p>桃之夭夭，有蕡其實；之子于歸，宜其家室。</p>
<p>桃之夭夭，其葉蓁蓁；之子于歸，宜其家人。</p>
<p class="style7">桃夭三章，章四句。</p>
<p class="style6">兔罝</p>
<p><span class="style7">兔罝，后妃之化也。關雎之化行，則莫不好德，賢人眾多也。</span></p>
<p>肅肅兔罝，椓之丁丁；赳赳武夫，公侯干城。</p>
<p>肅肅兔罝，施于中逵；赳赳武夫，公侯好仇。</p>
<p>肅肅兔罝，施于中林；赳赳武夫，公侯腹心。</p>
<p class="style7">兔罝三章，章四句。</p>
<p class="style6">芣苢</p>
<p><span class="style7">芣苢，后妃之美也。和平則婦人樂有子矣。</span></p>
<p>采采芣苢，薄言采之；采采芣苢，薄言有之。</p>
<p>采采芣苢，薄言掇之；采采芣苢，薄言捋之。</p>
<p>采采芣苢，薄言袺之；采采芣苢，薄言襭之。</p>
<p class="style7">芣苢三章，章四句。</p>
<p class="style6">漢廣</p>
<p><span class="style7">漢廣，德廣所及也。文王之道，被于南國，美化行乎江漢之域，無思犯禮，求而不可得也。</span></p>
<p>南有喬木，不可休思；漢有游女，不可求思。</p>
<p>漢之廣矣，不可泳思；江之永矣，不可方思。</p>
<p>翹翹錯薪，言刈其楚。之子于歸，言秣其馬。</p>
<p>漢之廣矣，不可泳思；江之永矣，不可方思。</p>
<p>翹翹錯薪，言刈其蔞。之子于歸，言秣其駒。</p>
<p>漢之廣矣，不可泳思；江之永矣，不可方思。</p>
<p class="style7">漢廣三章，章八句。</p>
<p class="style6">汝墳</p>
<p><span class="style7">汝墳，道化行也。文王之化，行乎汝墳之國，婦人能閔其君子，猶勉之以正也。</span></p>
<p>遵彼汝墳，伐其條枚，未見君子，惄如調飢。</p>
<p>遵彼汝墳，伐其條肄，既見君子，不我遐棄。</p>
<p>魴魚赬尾，王室如燬；雖則如燬，父母孔邇。</p>
<p class="style7">汝墳三章，章四句。</p>
<p class="style6">麟之趾</p>
<p><span class="style7">麟之趾，關雎之應也。關雎之化行，則天下無犯非禮，雖衰世之公子，皆信厚如麟趾之時也。</span></p>
<p>麟之趾，振振公子，吁嗟麟兮！</p>
<p>麟之定，振振公姓，吁嗟麟兮！</p>
<p>麟之角，振振公族，吁嗟麟兮！</p>
<p class="style7">麟之趾三章，章三句。</p>