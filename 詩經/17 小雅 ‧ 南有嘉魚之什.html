<h2>小雅 ‧ 南有嘉魚之什</h2>
<p class="style6">南有嘉魚</p>
<p><span class="style7">南有嘉魚，樂與賢也。太平之君子至誠，樂與賢者共之也。</span></p>
<p>南有嘉魚，烝然罩罩。君子有酒，嘉賓式燕以樂。</p>
<p>南有嘉魚，烝然汕汕。君子有酒，嘉賓式燕以衎。</p>
<p>南有樛木，甘瓠纍之。君子有酒，嘉賓式燕綏之。</p>
<p>翩翩者鵻，烝然來思。君子有酒，嘉賓式燕又思。</p>
<p class="style7">南有嘉魚四章，章四句。</p>
<p class="style6">南山有臺</p>
<p><span class="style7">南山有臺，樂得賢也。得賢則能為邦家立太平之基矣。</span></p>
<p>南山有臺，北山有萊。樂只君子，邦家之基。樂只君子，萬壽無期。</p>
<p>南山有桑，北山有楊。樂只君子，邦家之光。樂只君子，萬壽無疆。</p>
<p>南山有杞，北山有李。樂只君子，民之父母。樂只君子，德音不已。</p>
<p>南山有栲，北山有杻。樂只君子，遐不眉壽。樂只君子，德音是茂。</p>
<p>南山有枸，北山有楰。樂只君子，遐不黃耇。樂只君子，保艾爾後。</p>
<p class="style7">南山有臺五章，章六句。</p>
<p class="style9">○由庚（今佚）</p>
<p>○崇丘（今佚）</p>
<p>○由儀（今佚）</p>
<p/>
<p class="style6">蓼蕭</p>
<p><span class="style7">蓼蕭，澤及四海也。</span></p>
<p>蓼彼蕭斯，零露湑兮。既見君子，我心寫兮。燕笑語兮，是以有譽處兮。</p>
<p>蓼彼蕭斯，零露瀼瀼。既見君子，為龍為光。其德不爽，壽考不忘。</p>
<p>蓼彼蕭斯，零露泥泥。既見君子，孔燕豈弟。宜兄宜弟，令德壽豈。</p>
<p>蓼彼蕭斯，零露濃濃。既見君子，鞗革忡忡。和鸞雝雝，萬福攸同。</p>
<p class="style7">蓼蕭四章，章六句。</p>
<p class="style6">湛露</p>
<p><span class="style7">湛露，天子燕諸侯也。</span></p>
<p>湛湛露斯，匪陽不晞。厭厭夜飲，不醉無歸。</p>
<p>湛湛露斯，在彼豐草。厭厭夜飲，在宗載考。</p>
<p>湛湛露斯，在彼杞棘。顯允君子，莫不令德。</p>
<p>其桐其椅，其實離離。豈弟君子，莫不令儀。</p>
<p class="style7">湛露四章，章四句。</p>
<p class="style6">彤弓</p>
<p><span class="style7">彤弓，天子錫有功諸侯也。</span></p>
<p>彤弓弨兮，受言藏之。我有嘉賓，中心貺之。鐘鼓既設，一朝饗之。</p>
<p>彤弓弨兮，受言載之。我有嘉賓，中心喜之。鐘鼓既設，一朝右之。</p>
<p>彤弓弨兮，受言櫜之。我有嘉賓，中心好之。鐘鼓既設，一朝醻之。</p>
<p class="style7">彤弓三章，章六句。</p>
<p class="style6">菁菁者莪</p>
<p><span class="style7">菁菁者莪，樂育材也。君子能長育人材，則天下喜樂之矣。</span></p>
<p>菁菁者莪，在彼中阿。既見君子，樂且有儀。</p>
<p>菁菁者莪，在彼中沚。既見君子，我心則喜。</p>
<p>菁菁者莪，在彼中陵。既見君子，錫我百朋。</p>
<p>汎汎楊舟，載沉載浮。既見君子，我心則休。</p>
<p class="style7">菁菁者莪四章，章四句。</p>
<p class="style6">六月</p>
<p><span class="style7">六月，宣王北伐也。鹿鳴廢，則和樂缺矣。四牡廢，則君臣缺矣。皇皇者華廢，則忠信缺矣。常棣廢，則兄弟缺矣。伐木廢，則朋友缺矣。天保廢，則福祿缺矣。采薇廢，則征伐缺矣。出車廢，則功力缺矣。杕杜廢，則師眾缺矣。魚麗廢，則法度缺矣。南陔廢，則孝友缺矣。白華廢，則廉恥缺矣。華黍廢，則蓄積缺矣。由庚廢，則陰陽失其道理矣。南有嘉魚廢，則賢者不安，下不得其所矣。崇丘廢，則萬物不遂矣。南山有臺廢，則為國之基隊矣。由儀廢，則萬物失其道理矣。蓼蕭廢，則恩澤乖矣。湛露廢，則萬國離矣。彤弓廢，則諸夏衰矣。菁菁者莪廢，則無禮儀矣。小雅盡廢，則四夷交侵，中國微矣。</span></p>
<p>六月棲棲，戎車既飭。四牡騤騤，載是常服。</p>
<p>玁狁孔熾，我是用急。王于出征，以匡王國。</p>
<p>比物四驪，閑之維則。維此六月，既成我服。</p>
<p>我服既成，于三十里。王于出征，以佐天子。</p>
<p>四牡脩廣，其大有顒。薄伐玁狁，以奏膚公。</p>
<p>有嚴有翼，共武之服。共武之服，以定王國。</p>
<p>玁狁匪茹，整居焦穫。侵鎬及方，至于涇陽。</p>
<p>織文鳥章，白旆央央。元戎十乘，以先啟行。</p>
<p>戎車既安，如輊如軒。四牡既佶，既佶且閑。</p>
<p>薄伐玁狁，至于大原。文武吉甫，萬邦為憲。</p>
<p>吉甫燕喜，既多受祉。來歸自鎬，我行永久。</p>
<p>飲御諸友，炰鼈膾鯉。侯誰在矣？張仲孝友。</p>
<p class="style7">六月六章，章八句。</p>
<p class="style6">采芑</p>
<p><span class="style7">采芑，宣王南征也。</span></p>
<p>薄言采芑，于彼新田，于此菑畝。方叔涖止，其車三千，師干之試。</p>
<p>方叔率止，乘其四騏，四騏翼翼。路車有奭，簟茀魚服，鉤膺鞗革。</p>
<p>薄言采芑，于彼新田，于此中鄉。方叔涖止，其車三千，旂旐央央。</p>
<p>方叔率止，約軝錯衡，八鸞瑲瑲。服其命服，朱芾斯皇，有瑲葱珩。</p>
<p>鴥彼飛隼，其飛戾天，亦集爰止。方叔涖止，其車三千，師干之試。</p>
<p>方叔率止，鉦人伐鼓，陳師鞠旅。顯允方叔，伐鼓淵淵，振旅闐闐。</p>
<p>蠢爾蠻荊，大邦為讎。方叔元老，克壯其猶。方叔率止，執訊獲醜。</p>
<p>戎車嘽嘽，嘽嘽焞焞，如霆如雷。顯允方叔，征伐玁狁，蠻荊來威。</p>
<p class="style7">采芑四章，章十二句。</p>
<p class="style6">車攻</p>
<p><span class="style7">車攻，宣王復古也。宣王能內修政事，外攘夷狄，復文武之竟土，修車馬、備器械，復會諸侯于東都，因田獵而選車徒焉。</span></p>
<p>我車既攻，我馬既同。四牡龐龐，駕言徂東。</p>
<p>田車既好，四牡孔阜。東有甫草，駕言行狩。</p>
<p>之子于苗，選徒嚻嚻。建旐設旄，搏獸于敖。</p>
<p>駕彼四牡，四牡奕奕。赤芾金舄，會同有繹。</p>
<p>決拾既佽，弓矢既調。射夫既同，助我舉柴。</p>
<p>四黃既駕，兩驂不猗。不失其馳，舍矢如破。</p>
<p>蕭蕭馬鳴，悠悠旆旌。徒御不驚，大庖不盈。</p>
<p>之子于征，有聞無聲。允矣君子，展也大成。</p>
<p class="style7">車攻八章，章四句。</p>
<p class="style6">吉日</p>
<p><span class="style7">吉日，美宣王田也。能慎微接下，無不自盡，以奉其上焉。</span></p>
<p>吉日維戊，既伯既禱。田車既好，四牡孔阜。升彼大阜，從其群醜。</p>
<p>吉日庚午，既差我馬。獸之所同，麀鹿麌麌。漆沮之從，天子之所。</p>
<p>瞻彼中原，其祁孔有。儦儦俟俟，或群或友。悉率左右，以燕天子。</p>
<p>既張我弓，既挾我矢。發彼小豝，殪此大兕。以御賓客，且以酌醴。</p>
<p class="style7">吉日四章，章六句。</p>