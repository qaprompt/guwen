<h2>國風 ‧ 王風</h2>
<p class="style6">黍離</p>
<p><span class="style7">黍離，閔宗周也。周大夫行役，至于宗周，過故宗廟宮室，盡為禾黍，閔周室之顛覆，彷徨不忍去，而作是詩也。</span></p>
<p>彼黍離離，彼稷之苗。行邁靡靡，中心搖搖。</p>
<p>知我者，謂我心憂；不知我者，謂我何求。悠悠蒼天，此何人哉！</p>
<p>彼黍離離，彼稷之穗。行邁靡靡，中心如醉。</p>
<p>知我者，謂我心憂；不知我者，謂我何求。悠悠蒼天，此何人哉。</p>
<p>彼黍離離，彼稷之實。行邁靡靡，中心如噎。</p>
<p>知我者，謂我心憂；不知我者，謂我何求。悠悠蒼天，此何人哉！</p>
<p class="style7">黍離三章，章十句。</p>
<p class="style6">君子于役</p>
<p><span class="style7">君子于役，刺平王也。君子行役無期度，大夫思其危難以風焉。</span></p>
<p>君子于役，不知其期，曷至哉？</p>
<p>雞棲于塒，日之夕矣，羊牛下來。君子于役，如之何勿思？</p>
<p>君子于役，不日不月，曷其有佸？</p>
<p>雞棲于桀，日之夕矣，羊牛下括。君子于役，苟無飢渴。</p>
<p class="style7">君子于役二章，章八句。</p>
<p class="style6">君子陽陽</p>
<p><span class="style7">君子陽陽，閔周也。君子遭亂，相招為祿仕，全身遠害而已。</span></p>
<p>君子陽陽，左執簧，右招我由房，其樂只且。</p>
<p>君子陶陶，左執翿，右招我由敖，其樂只且。</p>
<p class="style7">君子陽陽二章，章四句。</p>
<p class="style6">揚之水</p>
<p><span class="style7">揚之水，刺平王也。不撫其民，而遠屯戍于母家，周人怨思焉。</span></p>
<p>揚之水，不流束薪。彼其之子，不與我戍申。懷哉懷哉！曷月予還歸哉？</p>
<p>揚之水，不流束楚。彼其之子，不與我戍甫。懷哉懷哉！曷月予還歸哉？</p>
<p>揚之水，不流束蒲。彼其之子，不與我戍許。懷哉懷哉！曷月予還歸哉？</p>
<p class="style7">揚之水三章，章六句。</p>
<p class="style6">中谷有蓷</p>
<p><span class="style7">中谷有蓷，閔周也。夫婦日以衰薄，凶年饑饉，室家相棄爾。</span></p>
<p>中谷有蓷，暵其乾矣。有女仳離，嘅其歎矣。嘅其歎矣，遇人之艱難矣。</p>
<p>中谷有蓷，暵其脩矣。有女仳離，條其歗矣。條其歗矣，遇人之不淑矣。</p>
<p>中谷有蓷，暵其濕矣。有女仳離，啜其泣矣。啜其泣矣，何嗟及矣。</p>
<p class="style7">中谷有蓷三章，章六句</p>
<p class="style6">兔爰</p>
<p><span class="style7">兔爰，閔周也。桓王失信，諸侯背叛，構怨連禍，王師傷敗，君子不樂其生焉。</span></p>
<p>有兔爰爰，雉離于羅。我生之初，尚無為；我生之後，逢此百罹。尚寐無吪！</p>
<p>有兔爰爰，雉離于罦。我生之初，尚無造；我生之後，逢此百憂。尚寐無覺！</p>
<p>有兔爰爰，雉離于罿。我生之初，尚無庸；我生之後，逢此百凶。尚寐無聰！</p>
<p class="style7">兔爰三章，章七句。</p>
<p class="style6">葛藟</p>
<p><span class="style7">葛藟，王族刺平王也。周室道衰，棄其九族焉。</span></p>
<p>緜緜葛藟，在河之滸。終遠兄弟，謂他人父；謂他人父，亦莫我顧。</p>
<p>緜緜葛藟，在河之涘。終遠兄弟，謂他人母；謂他人母，亦莫我有。</p>
<p>緜緜葛藟，在河之漘。終遠兄弟，謂他人昆；謂他人昆，亦莫我聞。</p>
<p class="style7">葛藟三章，章六句。</p>
<p class="style6">采葛</p>
<p><span class="style7">采葛，懼讒也。</span></p>
<p>彼采葛兮，一日不見，如三月兮！</p>
<p>彼采蕭兮，一日不見，如三秋兮！</p>
<p>彼采艾兮，一日不見，如三歲兮！</p>
<p class="style7">采葛三章，章三句。</p>
<p class="style6">大車</p>
<p><span class="style7">大車，刺周大夫也。禮義陵遲，男女淫奔，故陳古以刺今大夫不能聽男女之訟焉。</span></p>
<p>大車檻檻，毳衣如菼。豈不爾思？畏子不敢。</p>
<p>大車啍啍，毳衣如璊。豈不爾思？畏子不奔。</p>
<p>穀則異室，死則同穴。謂予不信，有如皦日。</p>
<p class="style7">大車三章，章四句。</p>
<p class="style6">丘中有麻</p>
<p><span class="style7">丘中有麻，思賢也。莊王不明，賢人放逐，國人思之，而作是詩也。</span></p>
<p>丘中有麻，彼留子嗟；彼留子嗟，將其來施施。</p>
<p>丘中有麥，彼留子國；彼留子國，將其來食。</p>
<p>丘中有李，彼留之子；彼留之子，貽我佩玖。</p>
<p class="style7">丘中有麻三章，章四句。</p>