<h2>小雅 ‧ 甫田之什</h2>
<p class="style6">甫田</p>
<p><span class="style7">甫田，刺幽王也。君子傷今而思古焉。</span></p>
<p>倬彼甫田，歲取十千。我取其陳，食我農人。自古有年。</p>
<p>今適南畝，或耘或耔，黍稷薿薿。攸介攸止，烝我髦士。</p>
<p>以我齊明，與我犧羊，以社以方。我田既臧，農夫之慶。</p>
<p>琴瑟擊鼓，以御田祖，以祈甘雨，以介我稷黍，以穀我士女。</p>
<p>曾孫來止，以其婦子，饁彼南畝，田畯至喜。攘其左右，嘗其旨否。</p>
<p>禾易長畝，終善且有。曾孫不怒，農夫克敏。</p>
<p>曾孫之稼，如茨如梁；曾孫之庾，如坻如京。</p>
<p>乃求千斯倉，乃求萬斯箱。黍稷稻粱，農夫之慶。報以介福，萬壽無疆。</p>
<p class="style7">甫田四章，章十句。</p>
<p class="style6">大田</p>
<p><span class="style7">大田，刺幽王也。言矜寡不能自存焉。</span></p>
<p>大田多稼，既種既戒，既備乃事。</p>
<p>以我覃耜，俶載南畝，播厥百穀。既庭且碩，曾孫是若。</p>
<p>既方既皁，既堅既好，不稂不莠。</p>
<p>去其螟螣，及其蟊賊，無害我田穉。田祖有神，秉畀炎火。</p>
<p>有渰萋萋，興雨祈祈，雨我公田，遂及我私。</p>
<p>彼有不穫穉，此有不斂穧；彼有遺秉，此有滯穗，伊寡婦之利。</p>
<p>曾孫來止，以其婦子，饁彼南畝，田畯至喜。</p>
<p>來方禋祀，以其騂黑，與其黍稷。以享以祀，以介景福。</p>
<p class="style7">大田四章，二章章八句、二章章九句。</p>
<p class="style6">瞻彼洛矣</p>
<p><span class="style7">瞻彼洛矣，刺幽王也。思古明王，能爵命諸侯，賞善罰惡焉。</span></p>
<p>瞻彼洛矣，維水泱泱。君子至止，福祿如茨。韎韐有奭，以作六師。</p>
<p>瞻彼洛矣，維水泱泱。君子至止，鞞琫有珌。君子萬年，保其家室。</p>
<p>瞻彼洛矣，維水泱泱。君子至止，福祿既同。君子萬年，保其家邦。</p>
<p class="style7">瞻彼洛矣三章，章六句。</p>
<p class="style6">裳裳者華</p>
<p><span class="style7">裳裳者華，刺幽王也。古之仕者世祿，小人在位，則讒諂並進，棄賢者之類，絕功臣之世焉。</span></p>
<p>裳裳者華，其葉湑兮。我覯之子，我心寫兮。我心寫兮，是以有譽處兮。</p>
<p>裳裳者華，芸其黃矣。我覯之子，維其有章矣。維其有章矣，是以有慶矣。</p>
<p>裳裳者華，或黃或白。我覯之子，乘其四駱。乘其四駱，六轡沃若。</p>
<p>左之左之，君子宜之。右之右之，君子有之。維其有之，是以似之。</p>
<p class="style7">裳裳者華四章，章六句。</p>
<p class="style6">桑扈</p>
<p><span class="style7">桑扈，刺幽王也。君臣上下動無禮文焉。</span></p>
<p>交交桑扈，有鶯其羽。君子樂胥，受天之祜。</p>
<p>交交桑扈，有鶯其領。君子樂胥，萬邦之屏。</p>
<p>之屏之翰，百辟為憲。不戢不難，受福不那。</p>
<p>兕觥其觩，旨酒思柔。彼交匪敖，萬福來求。</p>
<p class="style7">桑扈四章，章四句。</p>
<p class="style6">鴛鴦</p>
<p><span class="style7">鴛鴦，刺幽王也。思古明王，交於萬物有道，自奉養有節焉。</span></p>
<p>鴛鴦于飛，畢之羅之。君子萬年，福祿宜之。</p>
<p>鴛鴦在梁，戢其左翼。君子萬年，宜其遐福。</p>
<p>乘馬在廄，摧之秣之。君子萬年，福祿艾之。</p>
<p>乘馬在廄，秣之摧之。君子萬年，福祿綏之。</p>
<p class="style7">鴛鴦四章，章四句。</p>
<p class="style6">頍弁</p>
<p><span class="style7">頍弁，諸公刺幽王也。暴戾無親，不能宴樂同姓，親睦九族，孤危將亡，故作是詩也。</span></p>
<p>有頍者弁，實維伊何？爾酒既旨，爾殽既嘉。豈伊異人，兄弟匪他。</p>
<p>蔦與女蘿，施于松柏。未見君子，憂心弈弈；既見君子，庶幾說懌。</p>
<p>有頍者弁，實維何期？爾酒既旨，爾殽既時。豈伊異人，兄弟具來。</p>
<p>蔦與女蘿，施于松上。未見君子，憂心怲怲；既見君子，庶幾有臧。</p>
<p>有頍者弁，實維在首。爾酒既旨，爾殽既阜。豈伊異人，兄弟甥舅。</p>
<p>如彼雨雪，先集維霰。死喪無日，無幾相見。樂酒今夕，君子維宴。</p>
<p class="style7">頍弁三章，章十二句。</p>
<p class="style6">車舝</p>
<p><span class="style7">車舝，大夫刺幽王也。褒姒嫉妬，無道並進，讒巧敗國，德澤不加於民。周人思得賢女以配君子，故作是詩也。</span></p>
<p>間關車之舝兮，思孌季女逝兮。匪飢匪渴，德音來括。雖無好友，式燕且喜。</p>
<p>依彼平林，有集維鷮。辰彼碩女，令德來教。式燕且譽，好爾無射。</p>
<p>雖無旨酒，式飲庶幾；雖無嘉殽，式食庶幾；雖無德與女，式歌且舞。</p>
<p>陟彼高岡，析其柞薪；析其柞薪，其葉湑兮。鮮我覯爾，我心寫兮。</p>
<p>高山仰止，景行行止。四牡騑騑，六轡如琴。覯爾新昏，以慰我心。</p>
<p class="style7">車舝五章，章六句。</p>
<p class="style6">青蠅</p>
<p><span class="style7">青蠅，大夫刺幽王也。</span></p>
<p>營營青蠅，止于樊。豈弟君子，無信讒言。</p>
<p>營營青蠅，止于棘。讒人罔極，交亂四國。</p>
<p>營營青蠅，止于榛。讒人罔極，構我二人。</p>
<p class="style7">青蠅三章，章四句。</p>
<p class="style6">賓之初筵</p>
<p><span class="style7">賓之初筵，衛武公刺時也。幽王荒廢，媟近小人，飲酒無度，天下化之。君臣上下，沉湎淫液，武公既入而作是詩也。</span></p>
<p>賓之初筵，左右秩秩。籩豆有楚，殽核維旅。酒既和旨，飲酒孔偕。</p>
<p>鍾鼓既設，舉醻逸逸。大侯既抗，弓矢斯張。射夫既同，獻爾發功。</p>
<p>發彼有的，以祈爾爵。</p>
<p>籥舞笙鼓，樂既和奏。烝衎烈祖，以洽百禮。百禮既至，有壬有林。</p>
<p>錫爾純嘏，子孫其湛。其湛曰樂，各奏爾能。賓載手仇，室人入又。</p>
<p>酌彼康爵，以奏爾時。</p>
<p>賓之初筵，溫溫其恭。其未醉止，威儀反反；曰既醉止，威儀幡幡。</p>
<p>舍其坐遷，屢舞僊僊。其未醉止，威儀抑抑；曰既醉止，威儀怭怭。</p>
<p>是曰既醉，不知其秩。</p>
<p>賓既醉止，載號載呶。亂我籩豆，屢舞僛僛。</p>
<p>是曰既醉，不知其郵；側弁之俄，屢舞傞傞。</p>
<p>既醉而出，並受其福；醉而不出，是謂伐德。飲酒孔嘉，維其令儀。</p>
<p>凡此飲酒，或醉或否。既立之監，或佐之史。</p>
<p>彼醉不臧，不醉反耻。式勿從謂，無俾大怠。</p>
<p>匪言勿言，匪由勿語。由醉之言，俾出童羖。三爵不識．矧敢多又？</p>
<p><span class="style7">賓之初筵五章，章十四句。</span></p>