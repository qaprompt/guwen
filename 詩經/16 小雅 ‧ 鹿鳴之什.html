
<h5>詩經</h5>　　　<span class="style11">小雅 ‧ 鹿鳴之什</span>
                              <hr>
                              <p class="style6">鹿鳴<br>
                              <span class="style7">鹿鳴，燕群臣嘉賓也。既飲食之，又實幣帛筐篚，以將其厚意，然後忠臣嘉賓，得盡其心矣。 </span></p>
                              <p>呦呦鹿鳴，食野之苹。我有嘉賓，鼓瑟吹笙。<br>
                                吹笙鼓簧，承筐是將。人之好我，示我周行。</p>
                              <p>呦呦鹿鳴，食野之蒿。我有嘉賓，德音孔昭。<br>
                                視民不恌，君子是則是傚。我有旨酒，嘉賓式燕以敖。</p>
                              <p>呦呦鹿鳴，食野之芩。我有嘉賓，鼓瑟鼓琴。<br>
                                鼓瑟鼓琴，和樂且湛。我有旨酒，以燕樂嘉賓之心。</p>
                              <p class="style7">鹿鳴三章，章八句。</p>
                          <p class="style6">四牡</p>
                              <p>                                四牡騑騑，周道倭遲。豈不懷歸？王事靡盬，我心傷悲！<br>
                                四牡騑騑，嘽嘽駱馬。豈不懷歸？王事靡盬，不遑啟處！<br>
                                翩翩者鵻，載飛載下，集于苞栩。王事靡盬，不遑將父！<br>
                                翩翩者鵻，載飛載止，集于苞杞。王事靡盬，不遑將母！<br>
                                駕彼四駱，載驟駸駸。豈不懷歸？是用作歌，將母來諗。</p>
<p class="style7">四牡五章，章五句。</p>
                          <p class="style6">皇皇者華<br>
                          <span class="style7">皇皇者華，君遣使臣也。送之以禮樂，言遠而有光華也。</span></p>
                              <p>                                皇皇者華，于彼原隰。駪駪征夫，每懷靡及。<br>
                                我馬維駒，六轡如濡。載馳載驅，周爰咨諏。<br>
                                我馬維騏，六轡如絲。載馳載驅，周爰咨謀。<br>
                                我馬維駱，六轡沃若。載馳載驅，周爰咨度。<br>
                                我馬維駰，六轡既均。載馳載驅，周爰咨詢。</p>
                              <p class="style7">皇皇者華五章，章四句。</p>
                          <p class="style6">常棣<br>
                          <span class="style7">常棣，燕兄弟也。閔管、蔡之失道，故作常棣焉。</span></p>
                              <p>                                常棣之華，鄂不韡韡。凡今之人，莫如兄弟。<br>
                                死喪之威，兄弟孔懷。原隰裒矣，兄弟求矣。<br>
                                脊令在原，兄弟急難。每有良朋，況也永歎。<br>
                                兄弟鬩于牆，外禦其務。每有良朋，烝也無戎。<br>
                                喪亂既平，既安且寧。雖有兄弟，不如友生。<br>
                                儐爾籩豆，飲酒之飫。兄弟既具，和樂且孺。<br>
                                妻子好合，如鼓瑟琴。兄弟既翕，和樂且湛。<br>
                                宜爾家室，樂爾妻孥。是究是圖，亶其然乎！</p>
                              <p class="style7">常棣八章，章四句。</p>
                          <p class="style6">伐木<br>
                          <span class="style7">伐木，燕朋友故舊也。自天子至于庶人，未有不須友以成者。親親以睦，友賢不棄；不遺故舊，則民德歸厚矣。</span></p>
                              <p>                                伐木丁丁，鳥鳴嚶嚶。出自幽谷，遷于喬木。嚶其鳴矣，求其友聲。<br>
                                相彼鳥矣，猶求友聲；矧伊人矣，不求友生？神之聽之，終和且平。<br>
                                伐木許許，釃酒有藇。既有肥羜，以速諸父。寧適不來，微我弗顧。<br>
                                於粲洒埽，陳饋八簋。既有肥牡，以速諸舅。寧適不來，微我有咎。<br>
                                伐木于阪，釃酒有衍。籩豆有踐，兄弟無遠。民之失德，乾餱以愆。<br>
                                有酒湑我，無酒酤我。坎坎鼓我，蹲蹲舞我。迨我暇矣，飲此湑矣。</p>
<p class="style7">伐木六章，章六句。</p>
                          <p class="style6">天保<br>
                          <span class="style7">天保，下報上也。君能下下以成其政，臣能歸美以報其上焉。</span></p>
                              <p>                                天保定爾，亦孔之固。俾爾單厚，何福不除？俾爾多益，以莫不庶。<br>
                                天保定爾，俾爾戩穀。罄無不宜，受天百祿。降爾遐福，維日不足。<br>
                                天保定爾，以莫不興。如山如阜，如岡如陵，如川之方至，以莫不增。<br>
                                吉蠲為饎，是用孝享。禴祠烝嘗，于公先王。君曰：卜爾萬壽無疆。<br>
                                神之弔矣，詒爾多福。民之質矣，日用飲食。群黎百姓，徧為爾德。<br>
                                如月之恆，如日之升，如南山之壽，不騫不崩；如松柏之茂，無不爾或承。</p>
                              <p class="style7">天保六章，章六句。</p>
                          <p class="style6">采薇<br>
                          <span class="style7">采薇，遣戍役也。文王之時，西有昆夷之患、北有玁狁之難，以天子之命，命將率，遣戍役，以守衛中國。故歌采薇以遣之，出車以勞還，杕杜以勤歸也。</span></p>
                              <p>                                采薇采薇，薇亦作止。曰歸曰歸，歲亦莫止。<br>
                                靡室靡家，玁狁之故。不遑啟居，玁狁之故。</p>
                              <p>采薇采薇，薇亦柔止。曰歸曰歸，心亦憂止。<br>
                                憂心烈烈，載飢載渴。我戍未定，靡使歸聘。</p>
                              <p>采薇采薇，薇亦剛止。曰歸曰歸，歲亦陽止。<br>
                                王事靡盬，不遑啟處。憂心孔疚，我行不來。</p>
                              <p>彼爾維何？維常之華。彼路斯何？君子之車。<br>
                                戎車既駕，四牡業業。豈敢定居？一月三捷。</p>
                              <p>駕彼四牡，四牡騤騤。君子所依，小人所腓。<br>
                                四牡翼翼，象弭魚服。豈不日戒，玁狁孔棘。</p>
                              <p>昔我往矣，楊柳依依。今我來思，雨雪霏霏。<br>
                                行道遲遲，載渴載飢。我心傷悲，莫知我哀。</p>
                              <p class="style7">采薇六章，章八句。</p>
                          <p class="style6">出車<br>
                          <span class="style7">出車，勞還率也。</span></p>
                              <p>                                我出我車，于彼牧矣。自天子所，謂我來矣。<br>
                                召彼僕夫，謂之載矣。王事多難，維其棘矣。</p>
                              <p>我出我車，于彼郊矣。設此旐矣，建彼旄矣。<br>
                                彼旟旐斯，胡不旆旆？憂心悄悄，僕夫況瘁。</p>
                              <p>王命南仲，往城于方。出車彭彭，旂旐央央。<br>
                                天子命我，城彼朔方。赫赫南仲，玁狁于襄。</p>
                              <p>昔我往矣，黍稷方華；今我來思，雨雪載塗。<br>
                                王事多難，不遑啟居。豈不懷歸？畏此簡書。</p>
                              <p>喓喓草蟲，趯趯阜螽。未見君子，憂心忡忡。<br>
                                既見君子，我心則降。赫赫南仲，薄伐西戎。</p>
                              <p>春日遲遲，卉木萋萋。倉庚喈喈，采蘩祁祁。<br>
                                執訊獲醜，薄言還歸。赫赫南仲，玁狁于夷。</p>
                              <p class="style7">出車六章，章八句。</p>
                          <p class="style6">杕杜<br>
                          <span class="style7">杕杜，勞還役也。</span></p>
                              <p>                                有杕之杜，有睆其實。王事靡盬，繼嗣我日。<br>
                                日月陽止，女心傷止，征夫遑止。</p>
                              <p>有杕之杜，其葉萋萋。王事靡盬，我心傷悲。<br>
                                卉木萋止，女心悲止，征夫歸止。</p>
                              <p>陟彼北山，言采其杞。王事靡盬，憂我父母。<br>
                                檀車幝幝，四杜痯痯，征夫不遠。</p>
                              <p>匪載匪來，憂心孔疚。期逝不至，而多為恤。<br>
                                卜筮偕止，會言近止，征夫邇止。</p>
                              <p class="style7">杕杜四章，章七句。</p>
                              <p><span class="style9">○南陔</span>（今佚）<br>
                                <span class="style9">○白華</span>（今佚）<br>
                                <span class="style9">○華黍</span>（今佚）</p>
                  <p class="style6">魚麗<br>
                    <span class="style7">魚麗，美萬物盛多能備禮也。文武以天保以上治內，采薇以下治外。始於憂勤，終於逸樂，故美萬物盛多，可以告於神明矣。</span></p>
                              <p>                                魚麗于罶，鱨鯊。君子有酒，旨且多。<br>
                                魚麗于罶，魴鱧。君子有酒，多且旨。<br>
                                魚麗于罶，鰋鯉。君子有酒，旨且有。<br>
                                物其多矣，維其嘉矣。<br>
                                物其旨矣，維其偕矣。<br>
                          物其有矣，維其時矣。</p>
                          <p class="style7">魚麗六章，三章章四句、三章章二句。                          </p>
<hr>
                          