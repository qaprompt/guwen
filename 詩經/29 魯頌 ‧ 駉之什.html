<h2>魯頌 ‧ 駉之什</h2>
<p class="style6">駉</p>
<p><span class="style7">駉，頌僖公也。僖公能遵伯禽之法，儉以足用，寬以愛民，務農重穀，牧于坰野，魯人尊之。於是季孫行父請命于周，而史克作是頌。</span></p>
<p>駉駉牡馬，在坰之野。薄言駉者，有驈有皇，</p>
<p>有驪有黃，以車彭彭。思無疆，思馬斯臧。</p>
<p>駉駉牡馬，在坰之野。薄言駉者，有騅有駓，</p>
<p>有騂有騏，以車伾伾。思無期，思馬斯才。</p>
<p>駉駉牡馬，在坰之野。薄言駉者，有驒有駱，</p>
<p>有駵有雒，以車繹繹。思無斁，思馬斯作。</p>
<p>駉駉牡馬，在坰之野。薄言駉者，有駰有騢，</p>
<p>有驔有魚，以車祛祛。思無邪，思馬斯徂。</p>
<p class="style7">駉四章，章八句。</p>
<p class="style6">有駜</p>
<p><span class="style7">有駜，頌僖公君臣之有道也。</span></p>
<p>有駜有駜，駜彼乘黃。夙夜在公，在公明明。</p>
<p>振振鷺，鷺于下。鼓咽咽，醉言舞。于胥樂兮！</p>
<p>有駜有駜，駜彼乘牡。夙夜在公，在公飲酒。</p>
<p>振振鷺，鷺于飛。鼓咽咽，醉言歸。于胥樂兮！</p>
<p>有駜有駜，駜彼乘駽。夙夜在公，在公載燕。</p>
<p>自今以始，歲其有。君子有穀，詒孫子。于胥樂兮！</p>
<p class="style7">有駜三章，章九句。</p>
<p class="style6">泮水</p>
<p><span class="style7">泮水，頌僖公能修泮宮也。</span></p>
<p>思樂泮水，薄采其芹。魯侯戾止，言觀其旂。</p>
<p>其旂茷茷，鸞聲噦噦。無小無大，從公于邁。</p>
<p>思樂泮水，薄采其藻。魯侯戾止，其馬蹻蹻。</p>
<p>其馬蹻蹻，其音昭昭。載色載笑，匪怒伊教。</p>
<p>思樂泮水，薄采其茆。魯侯戾止，在泮飲酒。</p>
<p>既飲旨酒，永錫難老。順彼長道，屈此群醜。</p>
<p>穆穆魯侯，敬明其德。敬慎威儀，維民之則。</p>
<p>允文允武，昭假烈祖。靡有不孝，自求伊祜。</p>
<p>明明魯侯，克明其德。既作泮宮，淮夷攸服。</p>
<p>矯矯虎臣，在泮獻馘。淑問如皐陶，在泮獻囚。</p>
<p>濟濟多士，克廣德心。桓桓于征，狄彼東南。</p>
<p>烝烝皇皇，不吳不揚。不告于訩，在泮獻功。</p>
<p>角弓其觩，束矢其搜。戎車孔博，徒御無斁。</p>
<p>既克淮夷，孔淑不逆。式固爾猶，淮夷卒獲。</p>
<p>翩彼飛鴞，集于泮林。食我桑黮，懷我好音。</p>
<p>憬彼淮夷，來獻其琛。元龜象齒，大賂南金。</p>
<p class="style7">泮水八章，章八句。</p>
<p class="style6">閟宮</p>
<p><span class="style7">閟宮，頌僖公能復周公之宇也。</span></p>
<p>閟宮有恤，實實枚枚。赫赫姜嫄，其德不回。上帝是依，無災無害。</p>
<p>彌月不遲，是生后稷。降之百福，黍稷重穋，稙穉菽麥。</p>
<p>奄有下國，俾民稼穡。有稷有黍，有稻有秬。奄有下土，纘禹之緒。</p>
<p>后稷之孫，實維大王。居岐之陽，實始翦商。</p>
<p>至于文武，纘大王之緒。致天之屆，于牧之野。</p>
<p>無貳無虞，上帝臨女。敦商之旅，克咸厥功。</p>
<p>王曰叔父，建爾元子，俾侯于魯。大啟爾宇，為周室輔。</p>
<p>乃命魯公，俾侯于東，錫之山川，土田附庸。</p>
<p>周公之孫，莊公之子，龍旂承祀，六轡耳耳。春秋匪解，享祀不忒。</p>
<p>皇皇后帝，皇祖后稷，享以騂犧，是饗是宜。</p>
<p>降福既多，周公皇祖，亦其福女。</p>
<p>秋而載嘗，夏而楅衡。白牡騂剛，犧尊將將。</p>
<p>毛炰胾羹，籩豆大房。萬舞洋洋，孝孫有慶。</p>
<p>俾爾熾而昌，俾爾壽而臧。保彼東方，魯邦是常。</p>
<p>不虧不崩，不震不騰。三壽作朋，如岡如陵。</p>
<p>公車千乘，朱英綠縢，二矛重弓。公徒三萬，貝冑朱綅，烝徒增增。</p>
<p>戎狄是膺，荊舒是懲，則莫我敢承。</p>
<p>俾爾昌而熾，俾爾壽而富。黃髮台背，壽胥與試。</p>
<p>俾爾昌而大，俾爾耆而艾。萬有千歲，眉壽無有害。</p>
<p>泰山巖巖，魯邦所詹。奄有龜蒙，遂荒大東。</p>
<p>至于海邦，淮夷來同。莫不率從，魯侯之功。</p>
<p>保有鳧繹，遂荒徐宅。至于海邦，淮夷蠻貊。</p>
<p>及彼南夷，莫不率從。莫敢不諾，魯侯是若。</p>
<p>天錫公純嘏，眉壽保魯。居常與許，復周公之宇。</p>
<p>魯侯燕喜，令妻壽母。宜大夫庶士，邦國是有。既多受祉，黃髮兒齒。</p>
<p>徂來之松，新甫之柏，是斷是度，是尋是尺。</p>
<p>松桷有舄，路寢孔碩。新廟奕奕，奚斯所作。孔曼且碩，萬民是若。</p>
<p class="style7">閟宮八章，二章章十七句、一章十二句、一章三十八句、二章章八句 、二章章十句。</p>