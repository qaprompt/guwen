<h2>國風 ‧ 邶風</h2>
<span class="style3">(今河南省北部及與河北省接鄰之地)</span>
<p class="style6">柏舟</p>
<p><span class="style7">柏舟，言仁而不遇也。衛頃公之時，仁人不遇，小人在側。</span></p>
<p>汎彼柏舟，亦汎其流。耿耿不寐，如有隱憂。微我無酒．以敖以遊。</p>
<p>我心匪鑒，不可以茹；亦有兄弟，不可以據。薄言往愬，逢彼之怒。</p>
<p>我心匪石，不可轉也；我心匪席，不可卷也。威儀棣棣，不可選也。</p>
<p>憂心悄悄，慍于群小，覯閔既多，受侮不少。靜言思之，寤辟有摽。</p>
<p>日居月諸，胡迭而微？心之憂矣，如匪澣衣。靜言思之，不能奮飛。</p>
<p class="style7">柏舟五章，章六句。</p>
<p class="style6">綠衣</p>
<p><span class="style7">綠衣，衛莊姜傷己也。妾上僭，夫人失位而作是詩也。</span></p>
<p>綠兮衣兮，綠衣黃裏。心之憂矣，曷維其已？</p>
<p>綠兮衣兮，綠衣黃裳。心之憂矣，曷維其亡？</p>
<p>綠兮絲兮，女所治兮。我思古人，俾無訧兮。</p>
<p>絺兮綌兮，淒其以風。我思古人，實獲我心。</p>
<p class="style7">綠衣四章，章四句。</p>
<p class="style6">燕燕</p>
<p><span class="style7">燕燕，衛莊姜送歸妾也。</span></p>
<p>燕燕于飛，差池其羽。之子于歸，遠送于野；瞻望弗及，泣涕如雨。</p>
<p>燕燕于飛，頡之頏之。之子于歸，遠于將之，瞻望弗及，佇立以泣。</p>
<p>燕燕于飛，下上其音。之子于歸，遠送于南，瞻望弗及，實勞我心。</p>
<p>仲氏任只，其心塞淵；終溫且惠，淑慎其身。先君之思，以勗寡人。</p>
<p class="style7">燕燕四章，章六句。</p>
<p class="style6">日月</p>
<p><span class="style7">日月，衛莊姜傷己也。遭州吁之難，傷己不見荅於先君，以至困窮之詩也。</span></p>
<p>日居月諸，照臨下土。乃如之人兮，逝不古處。胡能有定？寧不我顧！</p>
<p>日居月諸，下土是冒。乃如之人兮，逝不相好。胡能有定？寧不我報！</p>
<p>日居月諸，出自東方。乃如之人兮，德音無良。胡能有定？俾也可忘。</p>
<p>日居月諸，東方自出。父兮母兮，畜我不卒。胡能有定？報我不述。</p>
<p class="style7">日月四章，章六句。</p>
<p class="style6">終風</p>
<p><span class="style7">終風，衛莊姜傷己也。遭州吁之暴，見侮慢而不能正也。</span></p>
<p>終風且暴，顧我則笑。謔浪笑敖，中心是悼。</p>
<p>終風且霾，惠然肯來。莫往莫來，悠悠我思。</p>
<p>終風且曀，不日有曀。寤言不寐，願言則嚏。</p>
<p>曀曀其陰，虺虺其靁。寤言不寐，願言則懷。</p>
<p class="style7">終風四章，章四句。</p>
<p class="style6">擊鼓</p>
<p><span class="style7">擊鼓，怨州吁也。衛州吁用兵暴亂，使公孫文仲將，而平陳與宋。國人怨其勇而無禮也。</span></p>
<p>擊鼓其鏜，踊躍用兵。土國城漕，我獨南行。</p>
<p>從孫子仲，平陳與宋。不我以歸，憂心有忡。</p>
<p>爰居爰處，爰喪其馬。于以求之，于林之下。</p>
<p>死生契闊，與子成說。執子之手，與子偕老。</p>
<p>于嗟闊兮，不我活兮！于嗟洵兮，不我信兮！</p>
<p class="style7">擊鼓五章，章四句。</p>
<p class="style6">凱風</p>
<p><span class="style7">凱風，美孝子也。衛之淫風流行，雖有七子之母，猶不能安其室，故美七子能盡其孝道，以慰其母心，而成其志爾。</span></p>
<p>凱風自南，吹彼棘心。棘心夭夭，母氏劬勞。</p>
<p>凱風自南，吹彼棘薪。母氏聖善，我無令人。</p>
<p>爰有寒泉，在浚之下。有子七人，母氏勞苦。</p>
<p>睍睆黃鳥，載好其音。有子七人，莫慰母心。</p>
<p class="style7">凱風四章，章四句。</p>
<p class="style6">雄雉</p>
<p><span class="style7">雄雉，刺衛宣公也。淫亂不恤國事，軍旅數起，大夫久役，男女怨曠，國人患之而作是詩。</span></p>
<p>雄雉于飛，泄泄其羽。我之懷矣，自詒伊阻。</p>
<p>雄雉于飛，下上其音。展矣君子，實勞我心。</p>
<p>瞻彼日月，悠悠我思。道之云遠，曷云能來？</p>
<p>百爾君子，不知德行；不忮不求，何用不臧？</p>
<p class="style7">雄雉四章，章四句。</p>
<p class="style6">匏有苦葉</p>
<p><span class="style7">匏有苦葉，刺衛宣公也。公與夫人並為淫亂。</span></p>
<p>匏有苦葉，濟有深涉，深則厲，淺則揭。</p>
<p>有瀰濟盈，有鷕雉鳴。濟盈不濡軌，雉鳴求其牡。</p>
<p>雝雝鳴鴈，旭日始旦。士如歸妻，迨冰未泮。</p>
<p>招招舟子，人涉卬否？人涉卬否，卬須我友。</p>
<p class="style7">匏有苦葉四章，章四句。</p>
<p class="style6">谷風</p>
<p><span class="style7">谷風，刺夫婦失道也。衛人化其上，淫於新昏而棄其舊室，夫婦離絕，國俗傷敗焉。</span></p>
<p>習習谷風，以陰以雨。黽勉同心，不宜有怒。</p>
<p>采葑采菲，無以下體？德音莫違，及爾同死。</p>
<p>行道遲遲，中心有違。不遠伊邇，薄送我畿。</p>
<p>誰謂荼苦？其甘如薺。宴爾新昏，如兄如弟。</p>
<p>涇以渭濁，湜湜其沚。宴爾新昏，不我屑以。</p>
<p>毋逝我梁，毋發我笱。我躬不閱，遑恤我後！</p>
<p>就其深矣，方之舟之；就其淺矣，泳之游之。</p>
<p>何有何亡？黽勉求之。凡民有喪，匍匐救之。</p>
<p>不我能慉，反以我為讎。既阻我德，賈用不售。</p>
<p>昔育恐育鞫，及爾顛覆。既生既育，比予于毒。</p>
<p>我有旨蓄，亦以御冬。宴爾新昏，以我御窮。</p>
<p>有洸有潰，既詒我肄。不念昔者，伊余來塈。</p>
<p class="style7">谷風六章，章八句。</p>
<p class="style6">式微</p>
<p><span class="style7">式微，黎侯寓于衛，其臣勸以歸也。</span></p>
<p>式微，式微！胡不歸？微君之故，胡為乎中露？</p>
<p>式微，式微！胡不歸？微君之躬，胡為乎泥中？</p>
<p class="style7">式微二章，章四句。</p>
<p class="style6">旄丘</p>
<p><span class="style7">旄丘，責衛伯也。狄人迫逐黎侯，黎侯寓于衛。衛不能脩方伯連率之職，黎之臣子，以責於衛也。</span></p>
<p>旄丘之葛兮，何誕之節兮！叔兮伯兮，何多日也！</p>
<p>何其處也？必有與也。何其久也？必有以也。</p>
<p>狐裘蒙戎，匪車不東。叔兮伯兮，靡所與同。</p>
<p>瑣兮尾兮，流離之子。叔兮伯兮，褎如充耳。</p>
<p class="style7">旄丘四章，章四句。</p>
<p class="style6">簡兮</p>
<p><span class="style7">簡兮，刺不用賢也。衛之賢者仕於泠官，皆可以承事王者也。</span></p>
<p>簡兮簡兮，方將萬舞。日之方中，在前上處。碩人俁俁，公庭萬舞。</p>
<p>有力如虎．執轡如組。左手執籥，右手秉翟，赫如渥赭，公言錫爵。</p>
<p>山有榛，隰有苓，云誰之思？西方美人！彼美人兮，西方之人兮。</p>
<p class="style7">簡兮三章，章六句。</p>
<p class="style6">泉水</p>
<p><span class="style7">泉水，衛女思歸也。嫁於諸侯，父母終，思歸寧而不得，故作是詩以自見也。</span></p>
<p>毖彼泉水，亦流于淇。有懷于衛，靡日不思。孌彼諸姬，聊與之謀。</p>
<p>出宿于泲，飲餞于禰。女子有行，遠父母兄弟，問我諸姑，遂及伯姊。</p>
<p>出宿于干，飲餞于言。載脂載舝，還車言邁。遄臻于衛，不瑕有害。</p>
<p>我思肥泉，茲之永歎；思須與漕，我心悠悠。駕言出遊，以寫我憂。</p>
<p class="style7">泉水四章，章六句。</p>
<p class="style6">北門</p>
<p><span class="style7">北門，刺仕不得志也。言衛之忠臣，不得其志爾。</span></p>
<p>出自北門，憂心殷殷。終窶且貧，莫知我艱。</p>
<p>已焉哉！天實為之，謂之何哉！</p>
<p>王事適我，政事一埤益我。我入自外，室人交徧謫我。</p>
<p>已焉哉！天實為之，謂之何哉！</p>
<p>王事敦我，政事一埤遺我。我入自外，室人交徧摧我。</p>
<p>已焉哉！天實為之，謂之何哉！</p>
<p class="style7">北門三章，章七句。</p>
<p class="style6">北風</p>
<p><span class="style7">北風，刺虐也。衛國並為威虐，百姓不親，莫不相攜持而去焉。</span></p>
<p>北風其涼，雨雪其雱。惠而好我，攜手同行。其虛其邪，既亟只且。</p>
<p>北風其喈，雨雪其霏。惠而好我，攜手同歸。其虛其邪，既亟只且。</p>
<p>莫赤匪狐，莫黑匪烏。惠而好我，攜手同車。其虛其邪，既亟只且。</p>
<p class="style7">北風三章，章六句。</p>
<p class="style6">靜女</p>
<p><span class="style7">靜女，刺時也。衛君無道，夫人無德。</span></p>
<p>靜女其姝，俟我于城隅，愛而不見，搔首踟躕。</p>
<p>靜女其孌，貽我彤管；彤管有煒，說懌女美。</p>
<p>自牧歸荑，洵美且異，匪女之為美，美人之貽。</p>
<p class="style7">靜女三章，章四句。</p>
<p class="style6">新臺</p>
<p><span class="style7">新臺，刺衛宣公也。納伋之妻，作新臺于河上而要之。國人惡之，而作是詩也。</span></p>
<p>新臺有泚，河水瀰瀰。燕婉之求，籧篨不鮮。</p>
<p>新臺有洒，河水浼浼；燕婉之求，籧篨不殄。</p>
<p>魚網之設，鴻則離之；燕婉之求，得此戚施。</p>
<p class="style7">新臺三章，章四句。</p>
<p class="style6">二子乘舟</p>
<p><span class="style7">二子乘舟，思伋、壽也。衛宣公之二子，爭相為死。國人傷而思之，作是詩也。</span></p>
<p>二子乘舟，汎汎其景；願言思子，中心養養。</p>
<p>二子乘舟，汎汎其逝；願言思子，不瑕有害。</p>
<p class="style7">二子乘舟二章，章四句。</p>