<h2>國風 ‧ 曹風</h2>
<p class="style6">蜉蝣</p>
<p><span class="style7">蜉蝣，刺奢也。昭公國小而迫，無法以自守，好奢而任小人，將無所依焉。</span></p>
<p>蜉蝣之羽，衣裳楚楚。心之憂矣，於我歸處！</p>
<p>蜉蝣之翼，采采衣服。心之憂矣，於我歸息！</p>
<p>蜉蝣掘閱，麻衣如雪。心之憂矣，於我歸說。</p>
<p class="style7">蜉蝣三章，章四句。</p>
<p class="style6">候人</p>
<p><span class="style7">候人，刺近小人也。共公遠君子，而好近小人焉。</span></p>
<p>彼候人兮，何戈與祋，彼其之子，三百赤芾。</p>
<p>維鵜在梁，不濡其翼。彼其之子，不稱其服。</p>
<p>維鵜在梁，不濡其咮。彼其之子，不遂其媾。</p>
<p>薈兮蔚兮，南山朝隮。婉兮孌兮，季女斯飢。</p>
<p class="style7">候人四章，章四句。</p>
<p class="style6">鳲鳩</p>
<p><span class="style7">鳲鳩，刺不壹也。在位無君子，用心之不壹也。</span></p>
<p>鳲鳩在桑，其子七兮。淑人君子，其儀一兮。其儀一兮，心如結兮。</p>
<p>鳲鳩在桑，其子在梅。淑人君子，其帶伊絲。其帶伊絲，其弁伊騏。</p>
<p>鳲鳩在桑，其子在棘。淑人君子，其儀不忒。其儀不忒，正是四國。</p>
<p>鳲鳩在桑，其子在榛。淑人君子，正是國人。正是國人，胡不萬年！</p>
<p class="style7">鳲鳩四章，章六句。</p>
<p class="style6">下泉</p>
<p><span class="style7">下泉，思治也。曹人疾共公侵刻下民，不得其所，憂而思明王賢伯也。</span></p>
<p>洌彼下泉，浸彼苞稂。愾我寤歎，念彼周京。</p>
<p>洌彼下泉，浸彼苞蕭。愾我寤歎，念彼京周。</p>
<p>洌彼下泉，浸彼苞蓍。愾我寤歎，念彼京師。</p>
<p>芃芃黍苗，陰雨膏之。四國有王，郇伯勞之。</p>
<p class="style7">下泉四章，章四句。</p>