<h2>國風 ‧ 召南</h2>
<span class="style3">(今漢水下游至長江一帶)</span>
<p class="style6">鵲巢</p>
<p><span class="style7">鵲巢，夫人之德也。國君積行累功，以致爵位；夫人起家而居有之，德如鳲鳩，乃可以配焉。</span></p>
<p>維鵲有巢，維鳩居之；之子于歸，百兩御之。</p>
<p>維鵲有巢，維鳩方之；之子于歸，百兩將之。</p>
<p>維鵲有巢，維鳩盈之；之子于歸，百兩成之。</p>
<p class="style7">鵲巢三章，章四句。</p>
<p class="style6">采蘩</p>
<p><span class="style7">采蘩，夫人不失職也。夫人可以奉祭祀，則不失職矣。</span></p>
<p>于以采蘩？于沼于沚。于以用之？公侯之事。</p>
<p>于以采蘩？于澗之中。于以用之？公侯之宮。</p>
<p>被之僮僮，夙夜在公。被之祁祁，薄言還歸。</p>
<p class="style7">采蘩三章，章四句。</p>
<p class="style6">草蟲</p>
<p><span class="style7">草蟲，大夫妻能以禮自防也。</span></p>
<p>喓喓草蟲，趯趯阜螽。未見君子，憂心忡忡。亦既見止，亦既覯止，我心則降。</p>
<p>陟彼南山，言采其蕨；未見君子，憂心惙惙；亦既見止，亦既覯止，我心則說。</p>
<p>陟彼南山，言采其薇；未見君子，我心傷悲；亦既見止，亦既覯止，我心則夷。</p>
<p class="style7">草蟲三章，章七句。</p>
<p class="style6">采蘋</p>
<p><span class="style7">采蘋，大夫妻能循法度也。能循法度，則可以承先祖共祭祀矣。</span></p>
<p>于以采蘋？南澗之濱。于以采藻？于彼行潦。</p>
<p>于以盛之？維筐及筥。于以湘之？維錡及釜。</p>
<p>于以奠之？宗室牖下。誰其尸之？有齊季女。</p>
<p class="style7">采蘋三章，章四句。</p>
<p class="style6">甘棠</p>
<p><span class="style7">甘棠，美召伯也。召伯之教，明於南國。</span></p>
<p>蔽芾甘棠，勿翦勿伐，召伯所茇。</p>
<p>蔽芾甘棠，勿翦勿敗，召伯所憩。</p>
<p>蔽芾甘棠，勿翦勿拜，召伯所說。</p>
<p class="style7">甘棠三章，章三句。</p>
<p class="style6">行露</p>
<p><span class="style7">行露，召伯聽訟也。衰亂之俗微，貞信之教興，彊暴之男，不能侵陵貞女也。</span></p>
<p>厭浥行露，豈不夙夜？謂行多露。</p>
<p>誰謂雀無角？何以穿我屋。誰謂女無家？何以速我獄。雖速我獄，室家不足。</p>
<p>誰謂鼠無牙？何以穿我墉。誰謂女無家？何以速我訟。雖速我訟，亦不女從。</p>
<p class="style7">行露三章，一章三句、二章章六句。</p>
<p class="style6">羔羊</p>
<p><span class="style7">羔羊，鵲巢之功致也。召南之國，化文王之政，在位皆節儉正直，德如羔羊也。</span></p>
<p>羔羊之皮，素絲五紽；退食自公，委蛇委蛇。</p>
<p>羔羊之革，素絲五緎；委蛇委蛇，自公退食。</p>
<p>羔羊之縫，素絲五總；委蛇委蛇，退食自公。</p>
<p class="style7">羔羊三章，章四句。</p>
<p class="style6">殷其靁</p>
<p><span class="style7">殷其靁，勸以義也。召南之大夫，遠行從政，不遑寧處，其室家能閔其勤勞，勸以義也。</span></p>
<p>殷其靁，在南山之陽；何斯違斯，莫敢或遑？振振君子，歸哉歸哉！</p>
<p>殷其靁，在南山之側；何斯違斯，莫敢遑息？振振君子，歸哉歸哉！</p>
<p>殷其靁，在南山之下；何斯違斯，莫或遑處？振振君子，歸哉歸哉！</p>
<p class="style7">殷其靁三章，章六句。</p>
<p class="style6">摽有梅</p>
<p><span class="style7">摽有梅，男女及時也。召南之國，被文王之化，男女得以及時也。</span></p>
<p>摽有梅，其實七兮；求我庶士，迨其吉兮！</p>
<p>摽有梅，其實三兮；求我庶士，迨其今兮！</p>
<p>摽有梅，頃筐塈之；求我庶士，迨其謂之。</p>
<p class="style7">摽有梅三章，章四句。</p>
<p class="style6">小星</p>
<p><span class="style7">小星，惠及下也。夫人無妬忌之行，惠及賤妾，進御於君，知其命有貴賤，能盡其心矣。</span></p>
<p>嘒彼小星，三五在東；肅肅宵征，夙夜在公，寔命不同。</p>
<p>嘒彼小星，維參與昴，肅肅宵征，抱衾與裯，寔命不猶。</p>
<p class="style7">小星二章，章五句。</p>
<p class="style6">江有汜</p>
<p><span class="style7">江有汜，美媵也。勤而無怨，嫡能悔過也。文王之時，江沱之閒，有嫡不以其媵備數。媵遇勞而無怨，嫡亦自悔也。</span></p>
<p/>
<p>江有汜，之子歸，不我以；不我以，其後也悔。</p>
<p>江有渚，之子歸，不我與；不我與，其後也處。</p>
<p>江有沱，之子歸，不我過；不我過，其嘯也歌。</p>
<p class="style7">江有汜三章，章五句。</p>
<p class="style6">野有死麕</p>
<p><span class="style7">野有死麕，惡無禮也。天下大亂，彊暴相陵，遂成淫風。被文王之化，雖當亂世，猶惡無禮也。</span></p>
<p>野有死麕，白茅包之；有女懷春，吉士誘之。</p>
<p>林有樸樕，野有死鹿，白茅純束，有女如玉。</p>
<p>舒而脫脫兮，無感我帨兮，無使尨也吠。</p>
<p class="style7">野有死麕三章，二章章四句、一章三句。</p>
<p class="style6">何彼襛矣</p>
<p><span class="style7">何彼襛矣，美王姬也。雖則王姬，亦下嫁於諸侯。車服不繫其夫，下王后一等，猶執婦道以成肅雝之德也。</span></p>
<p>何彼襛矣，唐棣之華！曷不肅雝，王姬之車。</p>
<p>何彼襛矣，華如桃李；平王之孫，齊侯之子。</p>
<p>其釣維何？維絲伊緡；齊侯之子，平王之孫。</p>
<p class="style7">何彼襛矣三章，章四句。</p>
<p class="style6">騶虞</p>
<p><span class="style7">騶虞，鵲巢之應也。鵲巢之化行，人倫既正，朝廷既治。天下純被文王之化，則庶類蕃殖，蒐田以時。仁如騶虞，則王道成也。</span></p>
<p>彼茁者葭，壹發五豝，于嗟乎騶虞！</p>
<p>彼茁者蓬，壹發五豵，于嗟乎騶虞！</p>
<p class="style7">騶虞二章，章三句。</p>