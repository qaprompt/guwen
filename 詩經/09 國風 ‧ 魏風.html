<h2>國風 ‧ 魏風</h2>
<p class="style6">葛屨</p>
<p><span class="style7">葛屨，刺褊也。魏地陿隘，其民機巧趨利，其君儉嗇褊急，而無德以將之。</span></p>
<p>糾糾葛屨，可以履霜。摻摻女手，可以縫裳。要之襋之，好人服之。</p>
<p>好人提提，宛然左辟，佩其象揥。維是褊心，是以為刺。</p>
<p class="style7">葛屨二章，一章六句、一章五句。</p>
<p class="style6">汾沮洳</p>
<p><span class="style7">汾沮洳，刺儉也。其君儉以能勤，刺不得禮也。</span></p>
<p>彼汾沮洳，言采其莫。彼其之子美無度，美無度，殊異乎公路。</p>
<p>彼汾一方，言采其桑。彼其之子美如英，美如英，殊異乎公行。</p>
<p>彼汾一曲，言采其藚。彼其之子美如玉，美如玉，殊異乎公族。</p>
<p class="style7">汾沮洳三章，章六句。</p>
<p class="style6">園有桃</p>
<p><span class="style7">園有桃，刺時也。大夫憂其君國小而迫，而儉以嗇，不能用其民，而無德教，日以侵削，故作是詩也。</span></p>
<p>園有桃，其實之殽。心之憂矣，我歌且謠。不知我者，謂我士也驕。</p>
<p>彼人是哉！子曰何其？心之憂矣，其誰知之？其誰知之？蓋亦勿思。</p>
<p>園有棘，其實之食。心之憂矣，聊以行國。不我知者，謂我士也罔極。</p>
<p>彼人是哉！子曰何其？心之憂矣，其誰知之？其誰知之？蓋亦勿思。</p>
<p class="style7">園有桃二章，章十二句。</p>
<p class="style6">陟岵</p>
<p><span class="style7">陟岵，孝子行役，思念父母也。國迫而數侵削，役乎大國，父母兄弟離散，而作是詩也。</span></p>
<p>陟彼岵兮，瞻望父兮。父曰：嗟，予子行役，夙夜無已，上慎旃哉！猶來無止。</p>
<p>陟彼屺兮，瞻望母兮。母曰：嗟，予季行役，夙夜無寐，上慎旃哉！猶來無棄。</p>
<p>陟彼岡兮，瞻望兄兮。兄曰：嗟，予弟行役，夙夜必偕，上慎旃哉！猶來無死。</p>
<p class="style7">陟岵三章，章六句。</p>
<p class="style6">十畝之間</p>
<p><span class="style7">十畝之間，刺時也。言其國削小，民無所居焉。</span></p>
<p>十畝之間兮，桑者閑閑兮，行與子還兮。</p>
<p>十畝之外兮，桑者泄泄兮，行與子逝兮。</p>
<p class="style7">十畝之間二章，章三句。</p>
<p class="style6">伐檀</p>
<p><span class="style7">伐檀，刺貪也。在位貪鄙，無功而受祿，君子不得進仕爾。</span></p>
<p>坎坎伐檀兮，寘之河之干兮，河水清且漣猗。不稼不穡，胡取禾三百廛兮？</p>
<p>不狩不獵，胡瞻爾庭有縣貆兮？彼君子兮，不素餐兮！</p>
<p>坎坎伐輻兮，寘之河之側兮，河水清且直猗。不稼不穡，胡取禾三百億兮？</p>
<p>不狩不獵，胡瞻爾庭有縣特兮？彼君子兮，不素食兮！</p>
<p>坎坎伐輪兮，寘之河之漘兮，河水清且淪猗。不稼不穡，胡取禾三百囷兮？</p>
<p>不狩不獵，胡瞻爾庭有縣鶉兮？彼君子兮，不素飧兮！</p>
<p class="style7">伐檀三章，章九句。</p>
<p class="style6">碩鼠</p>
<p><span class="style7">碩鼠，刺重斂也。國人刺其君重斂，蠶食於民，不修其政，貪而畏人，若大鼠也。</span></p>
<p>碩鼠碩鼠，無食我黍！三歲貫女，莫我肯顧。</p>
<p>逝將去女，適彼樂土。樂土樂土，爰得我所。</p>
<p>碩鼠碩鼠，無食我麥！三歲貫女，莫我肯德。</p>
<p>逝將去女，適彼樂國。樂國樂國，爰得我直。</p>
<p>碩鼠碩鼠，無食我苗！三歲貫女，莫我肯勞。</p>
<p>逝將去女，適彼樂郊。樂郊樂郊，誰之永號？</p>
<p class="style7">碩鼠三章，章八句。</p>